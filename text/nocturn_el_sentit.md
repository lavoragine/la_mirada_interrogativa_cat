# *Nocturn de Portbou* / La gènesi de la novel·la

Quan era un adolescent i fins i tot durant uns quants anys de la meva
joventut, Europa es dividia en dos grans blocs, l’Est i l’Oest, la URSS
i els seus països satèl·lits per una banda i l’anomenat món lliure de
l’altra banda —encara que dins d’aquest es tolerava la presència de
dictadures com l’espanyola o la portuguesa—. Sigui com sigui, vaig
crèixer amb sentiments polítics en certa manera contradictoris. Mai no
m’ha agradat el totalitarisme però, tot i així, durant una part de la
meva vida no vaig poder evitar una certa empatia pel comunisme (per a
mi, els soviètics eren aquells herois que havien vençut el feixisme) i
em costava força acceptar-ne les deficiències, mancances i encara molt
més reconèixer els abusos o crims. A poc a poc, però, el caràcter
despòtic del comunisme es va fer evident i no vaig tenir més remei que
concloure que la societat construïda a partir d’aquesta ideologia era un
gran camp de concentració en el qual les persones eren maltractades,
manipulades i fins i tot podien ser destruïdes anímicament o físicament.
Tot plegat, era una gran farsa al servei d’uns fanàtics o d’uns cínics
aprofitats. I malgrat aquesta convicció, quan el novembre del 1989 va
caure el Mur de Berlín, no vaig poder evitar un cert sentiment de
confusió, fins i tot de desconfiança davant dels canvis. Suposo que, en
el fons, no m’atreia gens la possibilitat que el món s’unifiqués en un
de sol, ara de signe capitalista.

A la convicció que el sistema soviètic o comunista era una gran farsa hi
vaig arribar a través de la lectura de llibres i premsa, però també a
partir del contacte amb persones que venien d’aquell món, com alguns
coneguts hongaresos del meu amic i escriptor AG Porta que a mitjans dels
anys noranta del segle passat van aparèixer per Barcelona, després que
ell s’hi relacionés en un viatge a Budapest. Els hongaresos que entraven
i sortien del domicili barceloní del meu amic eren majoritàriament
intel·lectuals desencantats amb la política de l’anterior règim
socialista del seu país. A més a més, l’any 1998 jo vaig viatjar a
l’Havana per feina, com a museògraf i documentalista (la millor
activitat laboral que he tingut mai, no pels diners sinó per l’interès
del que feia) per buscar peces per a una exposició que s’havia de fer a
Barcelona. De nit, quan parlava amb la gent sense vincles amb el Partit
Comunista, es feia evident, com amb els hongaresos, el seu desencís i la
distancia entre el món real i el de la propaganda oficial.

I és en aquest punt, amb una Europa sacsejada per la caiguda de
l’anomenat Teló d’acer, amb uns Balcans ensagnats i quan jo havia
publicat tan sols quatre
llibres[^*], que vaig decidir
escriure *Nocturn de Portbou*, en part perquè volia explorar aquell
univers europeu entre la mutació i la desintegració, però també perquè
necessitava una novel·la on m’hi aboqués del tot i que pogués funcionar
com gresol de diferents temes meus. Per altra banda, cobejava la idea de
treballar el paisatge de Portbou i el de Barcelona com a materials
literaris.

Per què Portbou i per què Barcelona? Portbou era i és un cert paradigma
de la llunyania, de la frontera, i dels fantasmes que vaguen amunt i
avall en el vell continent europeu. Un poble petit, a l’antiga línia
divisoria de dos Estats, abocat a la seva badia i al peu de l’Albera,
les estribacions de les muntanyes del Pirineu, amb una estació de
ferrocarril que és un vestigi d’un temps pretèrit en el qual gaudia de
més prosperitat. Durant la Segona Guerra Mundial, a aquest poble havia
anat a raure el filòsof i escriptor jueu alemany Walter Benjamin, fugint
dels nazis. Malalt, exhaust, aclaparat per l’enfonsament del seu món i
l’aparent triomf de l’horror, Walter Benjamin, conscient que era a punt
de ser entregat als seus perseguidors i que seria deportat a un camp de
concentració, s’havia suïcidat en una pensió del poble. Aquest fet, dóna
a Portbou una càrrega simbòlica enorme, una aura de misteri i una
bellesa tràgica de la qual no es pot defugir.

En paral·lel a aquesta atracció per Portbou, volia treballar també amb
el paisatge de la Barcelona dels anys vuitanta i de principis dels
noranta del segle passat. Aquella era una ciutat molt diferent a la
d’ara. Alguns dirien que era més grisa, més lletja. Potser sí, però jo
la sentia com a més pròpia. Els escenaris barcelonins sortien dels meus
passejos. L’avinguda de la Llum, un passatge soterrani, força sòrdid, a
tocar de la plaça Catalunya, amb les seves botiges tronades, cafès,
jugadors d’escacs i fins i tot un cine on projectaven pel·lícules
ambigües; el Cànodrom de la Meridiana, amb les seves curses de llebrers
i el seu ambient hermèticament masculí; el meu barri natal d’Horta,
lluny del centre de la ciutat, i també el barri de la Barceloneta, quan
encara no havia estat assaltat pels turistes. Era una Barcelona
inquietant en la que jo havia crescut, l’atmosfera de la qual podia
relacionar amb Portbou, amb un món d’ombres i històries que venien de
Centreeuropa.

A més a més dels paisatges de Portbou i Barcelona, n’hi ha d’altres a la
novel·la, lligats directament a l’argument com el mateix Budapest, que
es manté en un estadi boirós, la vila de Súria d’on és originari el
personatge de Daniel Gispert i la seva família, el Dubrovnik assetjat
durant la guerra dels Balcans o una llòbrega Romania. També hi ha llocs
que vaig utilitzar per fer de contrapès, com l’illa del Hierro, salvatge
i idíl·lica alhora, o un enigmàtic desert israelià, el Nègueb. I hi ha
paisatges del tot ficticis, com l’illa fluvial de Sorgen, als aiguamolls
de la planúria hongaresa. Cada lloc té la seva funció a la novel·la, ja
sigui en relació a l’argument o a la textura. A més a més, en el cas del
desert israelià, quan a la novel·la s’esmenta un llibre de viatges
anomenat Nègueb, impressions d’un desert, escrit per Mihály Szálasi,
m’estava fent una promesa a mi mateix: algun dia, seria jo qui escriuria
el relat d’aquell viatge.

I així va començar a néixer dins meu la novel·la. Però quina havia de
ser la seva escriptura, quin aire havia de tenir el text? De seguida
vaig entendre que precisava d’un tractament pictòric —amb atenció a les
diferents capes superposades sobre la tela—, oníric i que funcionés a
partir del suspens. Res de plantejar massa aviat l’argument i el
conflicte. De fet, en el moment de començar la novel·la, fins i tot
dubtava de si era necessari resoldre la trama al final. El relat havia
de fluir, com un riu o un somni, però a on l’havia de menar?
Inicialment, no ho sabia, només que havia d’escriure la novel·la, que jo
em trobava sota la pulsió ineludible de construir el text. Per a fer-ho,
vaig bandejar la tercera persona i vaig acarar l’escriptura a partir de
la forma del monòleg interior en primera persona d’un personatge
conductor o narrador —Daniel Gispert, un jove pintor sense èxit— per al
qual vaig fer servir alguns materials autobiogràfics i interessos: la
complexitat de la relació amb el pare, uns dies d’estiu a l’illa del
Hierro, els meus estudis de Belles Arts, el gust per la pintura de
Miquel Utrillo i Edward Hopper, els gravats antics, la música de John
Coltrane, pel·lícules com *Stromboli* de R. Rossellini i *El salari de la
por* de H.G. Clouzot, els escacs, l’atracció pel judaisme laic, així com
alguns personatges, com el metge Marcel Bosom i l’empresari alemany Paul
Lenz, imaginats a partir de persones del meu entorn. Al capdavall, no
diuen que tota obra, d’una manera o altra, té components autobiogràfics?

Vaig deixar que Daniel Gispert passés una nit d’hivern al vestíbul de
l’estació Internacional de Portbou, esperant una improbable trobada amb
el seu vell amic, el metge Marcel Bosom, un home culte, capaç de parlar
de l’ànima i de l’orfisme, retirat a Portbou i que exerceix una certa
tutela moral i intel·lectual sobre ell. Mentre l’espera, en Daniel es
retroba amb ell mateix i el seu passat, i en especial amb la inquietant
família dels Kodály, els quals havien entrat en la seva vida a partir de
l’amic comú, el metge.

Els Kodály són el veritable nucli argumental de la novel·la, una
història fosca que a poc a poc es va oferint al lector, encara que de
forma incompleta, fragmentària, perquè en Daniel Gispert no ho sap tot
de János Kodály, un malaguanyat escriptor jueu hongarès, ni de la seva
dona barcelonina, la misteriosa i desequilibrada Sofia Duran, que volta
per Europa Central fotografiant ombres, ni tampoc dels seus fills, el
petit Ferenc i l’Alma, aquesta una noieta que juga als escacs per diners
i llegeix les obres del filòsof i pare del sionisme, Theodor Herlz. En
Daniel, atret per l’univers enigmàtic dels Kodály, confia en esbrinar el
sentit del seu misteri. Naturalment, no explicaré aquí si ho aconsegueix
o no.

Malgrat els meus llibres anteriors, és amb *Nocturn de Portbou* que
comença de debò la meva obra, escriptura a partir de la malenconia, del
suspens, del joc de la mirada, la influència del paisatge sobre els
personatges i de la reflexió sobre la condició humana, en clau intimista
i subjectiva, sense declaracions ni teories elaborades, només a partir
del dubte, la perplexitat i també la fascinació.

[^*]: El llibre de contes *El factor climàtic* (1990), i les novel·les *Vides invisibles* (1994), *Camps de lava* (2000) i *Masurca de Praia* (2000)

![Estació de tren de Portbou, fotografia de LeonMol, 2016](../Images/7_estacion_tren_de_porbou.png "Estació de tren de Portbou, fotografia de LeonMol, 2016")
