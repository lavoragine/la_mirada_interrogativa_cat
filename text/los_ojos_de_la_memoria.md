![Vista de Portbou](../Images/15_vista_de_port_bou_1.png)

![Vista de Portbou](../Images/16_vista_de_port_bou_2.png)

![Vista de Portbou](../Images/17_vista_de_port_bou_3.png)

![Vista de Portbou](../Images/18_vista_de_port_bou_4.png)

# Els ulls de la memòria \ Notes sobre Nocturn de Portbou

Heus ací també per què, encara que ardent, la qüestió necessita tota una
paciència -per força dolorosa- perquè unes imatges siguin mirades i
interrogades en el nostre present, perquè història i memòria siguin
enteses, interrogades en les imatges.

Georges Didi-Huberman

De la mateixa manera que la tramuntana, aquell vent del nord fred i
turbulent que bufa sobre la petita badia de Portbou, el nom d’aquesta
novel·la de Jaume Benavente, llaurat amb el bell do que és l’art de
titular llibres, provoca en aquell que el rep una batzegada inesperada,
envoltant-lo -des d’abans de submergir-se en les seves pàgines- amb les
empremtes reminiscents d’aquell lloc de la frontera franco-espanyola pel
qual marxaren milers d’expatriats en el seu intent d’escapar del
feixisme. La imatge de la tomba de Walter Benjamin, aquella que la seva
amiga Hannah Arendt va buscar infructuosament quan va visitar el poble
pocs mesos després d’aquell infaust 26 de setembre del 1940, barrada com
tantes criptes sense nom dels que foren desterrats, recala
necessàriament a la cavitat oberta de l’imaginari del lector a través
d’aquest commovedor relat que, sense fer del pensador jueu-alemany
nascut sota el signe de Saturn l’objecte de la seva trama, alberga
personatges fugitius el temperament melancòlic dels quals es fon amb
aquest paisatge auràtic que invoca, com el propi Benjamin va procurar
fer als seus escrits, la presència xiuxiuejant dels desapareguts.

Daniel Gispert, el narrador de *Nocturn de Portbou*, veu torbar-se els
límits del petit territori al qual ha confinat la seva existència a
Barcelona quan a la sala d’espera de la consulta del seu metge, esperant
allà no només el tractament per a la seva asma, aquella síncope de l’alè
que ritma el desassossec del seus dies, sino també la conversació sobre
totes les coses que el doctor Marcel Bosom insufla com un aire fresc en
la seva quotidianitat solitària y ombrívola, s’ensopega amb un detall
que el fa estremir a tal extrem que els setze anys que transcorren entre
aquella trobada i la detenció del relat quedaran enllaçats al retorn del
seu record irrevocable. Es tracta de la mitja entregirada, posada
malament, que porta la Sofia Duran, la enigmàtica fotògrafa que el
doctor havia conegut a finals dels anys setanta a Budapest, aquella
ciutat de la malenconia emplaçada al cor d’Europa on el Marcel Bosom
havia emprès un viatge de dol després de la pèrdua de la seva dona, i
que confessa haver transitat sentint-se com un fantasma entre fantasmes.
El Daniel, en el moment d’aquella primera i fugaç trobada amb la Sofia,
res en sap dels entramats d’aquesta història ni de l’encreuament de
supervivències i itineràncies que es teixeixen al voltant de la silueta
insondable de la fotògrafa catalana que, a passos de zíngara, havia
travessat el vell continent, obsessionada per l’aura de les imatges que
la seva càmera procura capturar. I no obstant això, el detall
pertorbador de la mitja mal col·locada de la Sofia portarà el jove
Gispert a trencar amb la lenta espera del no-res que marcava les
monòtones coordenades que definien el seu exigu paisatge, empenyent-lo a
emprendre un viatge que el durà fins a Portbou en una travessia que té
el gust d’una llarga i febril nit en vetlla en la qual un home que fuig
de si mateix es precipita a les sinuositats de la seva pròpia
desorientació, però al qual l’alba restitueix la lucidesa que l’agermana
amb les íntimes batalles que van marcar el seu pas. «He vist els meus
fantasmes, jo mateix en sóc un», afirma en Daniel Gispert enmig de les
ombres errants d’una nit d’espera a l’estació ferroviària de Portbou en
la qual anirà desembastant no només la seva història i la dels misteris
de la Sofia, sino també la de les restes sofrents d’una Europa que
supurava en el detall de la mitja entregirada.

Llegir *Nocturn de Portbou* és, primerament, experimentar aquesta
inquietant estranyesa allotjada en els detalls i les potències
dislocades de la seva arribada. La passió pel detall, per la manera en
la qual aquell mínim element perfora la superfície d’allò quotidià, ens
introdueix en els abismes que s’amaguen en la mirada i la memòria, és un
dels trets que defineixen de manera més nítida la subtilesa i la
complexitat de l’espai literari traçat per Jaume Benavente. Hi ha sempre
un desig, sembla dir-nos l’autor, que punxa la mirada, que s’atura sobre
un detall. El poeta Rainer Maria Rilke, a la seva manera, també ho
sabia. Al recordar la impressió que va deixar en ell la contemplació del
quadre de la Mare de Déu de Lucca de Jan Van Eyck, recorda com els seus
ulls es posaren sobre dues petites pomes disposades a la vora de la
finestra que s’obria en un costat de la pintura; lluny del centre
rutilant del quadre -la verge amb el nen, el tron i el mantell- el
poeta, que va veure atiat el seu desig per aquell mínim fragment que
reclamava la seva atenció, escriu: «I de prop vaig desitjar una cosa,
vaig desitjar ser no una de les dues petites pomes del quadre \[...\]
sino l’ombra dolça i minúscula, l’ombra insignificant d’una d’aquelles
pomes \[…\] Aquest va ser el desig en el qual tot el meu ésser es va
contenir». El detall, si seguim els ulls delejants del poeta, seria
més que la quadrícula que es tanca sobre una part del tot, un retall en
la tranquil·la disposició del conjunt que porta a terme aquell qui cerca
afinar la seva percepció del mateix. En el detall hi ha quelcom que ens
pren per assalt, la seva aparició ens altera perquè ell no és simplement
això que veiem, sino davant tot el que ens mira, forçant-nos a mirar-lo
una vegada i una altra, provocant amb la seva fascinació una cesura
inestroncable que esquerda les coordenades familiars de la nostra visió.
Quan un petit fragment de realitat interromp de sobte el recorregut dels
nostres ulls, tal i com ho experimenta en Gispert al començament
d’aquest relat, té lloc l’obertura d’un vòrtex per on la mirada surt del
seu propi centre veient-se a si mateixa arrossegada cap a una perifèria
que li xiuxiueja la singularitat indòmita d’un desig que l’habita i que
no obstant, ignora.

Així, en Daniel Gispert —que el 1985, només amb 27 anys, arrossegava una
poruga fugida del pare, el fil telefònic que li portava de tant en tant
la veu de la que fou la seva xicota des del llunyà Friburg i una pedrera
de rutines per a conjurar el tedi— es queda captivat per aquell element
pertorbador de la vestimenta de la Sofia com si en aquest veiés
desplegar-se el mapa d’un territori espectral en el qual convergeixen i
es condensen diversos estrats del temps i de l’espai. En resposta a la
trucada d’això que en aquest nimi element li retorna el reflex de la
seva pròpia mirada obturada, constreta com la seva pròpia respiració mig
tallada, es veurà conduit a seguir, fent-nos testimonis de la indagació,
les empremtes dels innombrables fantasmes que recorren Europa, el
seguici dels quals es cita amb els fantasmes de la Sofia i amb els seus
propis. Portbou representa aquí el nom metonímic per aquella densitat de
la memòria. Serà al vestíbul de l’estació de trens d’aquell poble
fronterer on els fantasmes que trenen els seus destins en aquesta
novel·la desfilaran al compàs de l’exercici de reminiscència al qual
s’entrega el narrador. «La ratlla», com l’anomenen els vilatans, és
el punt fronterer que ha quedat enllaçat per sempre al record de Walter
Benjamin, el pensador errant que després de set anys d’exili i 28
adreces en diversos punts d’Europa només aconsegueix escapar de la
màquina de l’extermini nazi sostraient amb el seu suïcidi allò que
aquesta desitjava aniquilar, serà el paisatge l’atmosfera espectral i
malenconiosa del qual acompanyarà en Daniel en la tasca d’abocar el
relat que reverbera entre les seves temples. El que s’esbossa entre les
línies de *Nocturn de Portbou* ens recorda que vivim en una època
assetjada per nombrosos retorns espectrals, i que, com diu un vers del
poeta Paul Celan, un altre expatriat la veu del qual reverbera el gresol
de llengües que va embeure al seu poble natal a les fronteres de
Romania, arrasat alternativament pel nazisme i l’estalinisme com ho fou
també la ciutat de Budapest en la qual ens submergeix la novel·la,
l’omès ronda, tant gran com els espectres del futur.

Si la novel·la disposa com a exerg la cèlebre definició de l’aura de
Walter Benjamin, «una trama particular d’espai i temps: l’aparició
irrepetible d’una llunyania per propera que aquesta pugui trobar-se»,
ella ens remet al mateix temps, a través dels seus subtils gestos
narratius, a aquella altra definició d’aura que el pensador alemany
esbossa en els seus estudis sobre Baudelaire: l’aura és, senyala aquí,
«una realitat de la qual cap ull no es sadolla». Composant-se amb la
intuïció benjaminiana respecte de la necessitat d’un altre pensament de
la història i de la memòria (en conformitat amb aquesta «revolució
copernicana» de la història que haurà consistit per a aquest pensador
en no veure el passat com un fet subjectiu, sinó com un fet de memòria),
la novel·la de Benavente es submergeix entre els esquinçalls del temps
per a convocar els errants que naveguen en el torrent tèrbol i complex
de la història, mostrant-nos que el que es fica en aquest retorn del
«ha estat» està prenyat de destemps, que passat, present i futur, no
són els noms serens d’un continu, i que una absència, com llegim cap al
final del relat, també és una forma d’estar, una latència de la memòria.

Entre els fils de la complexa filigrana d’aquesta obra de Benavente, el
motiu d’allò nocturn, des de les imatges de la «vida subterrània»
d’en Daniel, que transcorre entre el seu treball de guàrdia en un
lúgubre pàrquing i l’Avinguda de la Llum (aquest nom paradoxal per un
carrer comercial situat sota terra on s’ubiquen el cafè El Polar, en el
qual en Gispert s’entrega a la seva afició pels escacs i el cine de mala
reputació on col·lecciona imatges de pel·lícules oblidades), fins a
l’aurora que el troba al vestíbul de l’estació internacional de Portbou,
després de consagrar-se al seguici de fantasmes que desfilen en la seva
memòria, la nit es va revelant, no sols com allò que, en paraules de
l’Edith Stein, «ens llença cap a la soledat convertint-nos en ombres i
fantasmes». Que els ulls cremin al desvetllament serà un indici que en
ella, en l’invisible i en l’informe que la pobla, també s’obre pas una
via de coneixement, un que ja no tem fer de la distància i de l’absent,
de les seves presències evanescents, la matèria ingràvida que tensa el
seu desig. Pintar un quadre amb el títol *Nocturn de Portbou* -com fa en
Daniel Gispert després d’un periple que el retroba amb la seva passió
pictòrica que en ell havia romàs per anys relegada- és una senyal que
l’art («art que alleugera de la vida sense alleugerar de viure»,
escriu Pessoa en el seu *Llibre del Desassossec*) pot ser una sortida
per l’ànima extenuada per l’aire enrarit del seu present oclús, una
manera que l’aire ingressi per les el·lipsis i les fissures que tallen
aquesta paret cap a la qual tantes vegades vàrem insistir en tornar a al
llit com si res hagués passat.

Al començament de la novel·la, un altre detall desenganxa les pupil·les
fins aleshores balbes d’en Gispert. Es tracta d’un gravat que penja del
consultori del doctor Bosom i en la descripció del quan es poden
pressentir les apostes narratives de Benavente. El gravat, se’ns diu, és
una obra de Peter Heym, un artista nascut a la regió de Silesia, que en
ple segle XIX, convertit en fugitiu de l’autoritarisme prussià a causa
de la seva amistat amb els estudiants revolucionaris de Dresden, recala
a Barcelona, desprès de travessar Europa. El títol del quadre, Vista
parcial de la ciutat amb els seus passejants i carruatges ja ens situa
davant un cert biaix de la mirada. És un petit fragment d’aquest gravat
el que reclama en Daniel. Entre els vaixells i les barcasses apostats al
port, els carrers i edificis del barri vell de Barcelona i les escenes
de la vida galant de l’època que destaquen en un primer pla, es pot
veure la figura d’un nen que traça amb un guix o potser un punxó una
línia horitzontal en una paret de l’edifici d’un magatzem portuari. La
mateixa ratlla a la mateixa altura irromp, inquietant, en altres
edificis del gravat. La fascinació que provoca aquest mateix detall en
l’Alma Kodály, la filla escaquista de la Sofia Duran, l’arcana
clarividència la qual manté el suspens del relat, bosqueja així mateix
un indici del que es tendeix entre un personatge i l’altre. L’Alma, que
no oblida, que porta amb ella la memòria del seu germà desaparegut, i el
Daniel, que tot i estar pres en el seu present estanc, és capaç de
desposar-se amb allò que fa miques els límits del seu precari refugi per
afirmar en el camí una forma d’habitar el desarrelament. L’Alma li diu a
la Sofia, qui a la vegada li explica al Bosom, que en el gravat de Heym,
passat, present i futur es troben com en un somni. Potser en aquella mà
infantil que marca una línia porosa i inquieta es xifri el misteri
d’aquesta novel·la sobre les ferides que marquen la història d’Europa,
el mapa de la qual s’estén des de Barcelona a Budapest, però que
incorpora a la seva topografia també a Romania, l’antiga Iugoslàvia i el
desert del Neguev. *Nocturn de Portbou* de Benavente convida, doncs, a
ser llegit com un atles que cartografia el setge espectral dels absents,
i en la qual l’escriptura es revela com un instrument d’orientació,
l’astrolabi que ens guia en les comarques inassolibles de la memòria,
territori enrevessat en què el passat no cessa d’escampar els seus
vestigis. A la delicada filigrana d’aquesta novel·la inoblidable, els
ulls de la memòria s’arrisquen a seguir les petjades doloroses del
passat, aquelles que, com afirma l’Austerlitz de Sebald, «travessen la
història en fines línies innombrables».

>>Marcela Rivera
