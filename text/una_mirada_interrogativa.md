Date: 2017-04-14  
Title: Una mirada interrogativa \ Apunts per a un relat autobiogràfic[^1]  
Published: true  
Type:   
Excerpt: 
Link: 
Tags:   

# Una mirada interrogativa \ Apunts per a un relat autobiogràfic[^1]

>>«Dividir un riu en els seus rierols. Comprendre una persona.»

>>Elias Canetti. *La província de l’home*

![Jaume Benavente, fotografiat al Cafè Quimet, Barcelona,  finals dels anys setanta o principis dels vuitanta] (../Images/1_jaume_benavente_al_quimet_1992.png) 


## L’origen, un bol de cireres

Fa uns anys, vaig llegir una entrevista a un escriptor alemany en la
qual li preguntaven sobre el concepte del temps. La resposta em va
sorprendre: el temps no transcorre en un sentit lineal, cronològic i,
per tant, la mateixa existència del passat i del futur és qüestionable i
l’única certesa és un immens present en el qual conflueixen els records
i els anhels de cadascú. Jo podria expressar matisos a la idea que el
temps no avança en un sentit lineal però comparteixo la percepció de
viure en un present on es troben els records i les expectatives del que
encara no ha arribat. Ara, quan ha transcorregut més de la meitat de la
meva existència, cada vegada més sento que la vida és això, un temps que
es dilata cap enrere i cap endavant, un lloc enorme, un paisatge 
interior amb sendes que el recorren i on pot ser fàcil extraviar-se si
no aconseguim el mapa adequat per orientar-nos.

Des d’aquesta perspectiva, em proposo evocar el que ha estat el camí que
m’ha dut fins aquí, davant de vostès —a l’Escuela de Literatura de la
Universidad Finis Terrae, a milers de quilòmetres del meu món—, com una
manera de fer el relat del meu present, del sentit de la meva obra i
potser, tan sols potser, oferir-los pistes sobre el que vindrà, els
llibres que són encara per escriure.

Anem a l’origen, doncs. Vaig néixer el novembre de l’any 1958 a Horta,
llavors un barri perifèric de Barcelona —de fet, havia estat un poble,
abans de la seva agregació a la ciutat—. Horta era un barri peculiar,
format sobretot per modestes cases amb horts, en el qual destacaven
també algunes residències benestants amb amplis i cuidats jardins. Un
món allunyat del centre de la ciutat que, sense ser rural, tenia un cert
regust a camp pels horts, els pous i la presència dels turons propers.
Era al límit de Barcelona amb la muntanya (en certa manera, potser va
ser la meva primera aproximació a la idea de frontera). Jo vaig néixer
en aquest entorn, al carrer del Vent, un nom que sempre m’ha semblat
curiós. És justament en aquest carrer, però tres anys després, on puc
fixar el meu primer record, la imatge inicial de la meva vida, que
conservo a la memòria com un petit tresor: un bol de cireres, ben
vermelles, acabades de rentar amb aigua, que m’oferia la meva àvia,
mentre els meus pares s’acomiadaven dels avis i els veïns del carrer. Hi
havia moltes cares que apareixien i desapareixien enmig d’una boira
lluminosa i sentia algunes veus. Els meus pares, el meu germà petit i jo
estàvem a punt de deixar el nostre petit món pujant al cotxe que ens
esperava per dur-nos al port on havíem d’embarcar cap a Amèrica del Sud.
Esclar que llavors jo no sabia res d’això, només que marxàvem, i que la
meva àvia m’oferia un bol amb cireres i em deia alguna cosa amable. Ma
mare plorava. El pare no. Jo estava confós, enmig de les veus i mirades
dels qui ens acomiadaven, amb la vista clavada en la fruita de la meva
àvia. Aquelles cireres són el meu veritable origen, l’inici del periple
que avui m’ha portat fins aquí, davant de vostès, a la Universitat Finis
Terrae amb el propòsit de parlar-los dels meus llibres, de la mirada i
el paisatge, dels viatges i en definitiva de la malenconia.

![La família Benavente al Brasil, any 1961 o 1962](../Images/2_brasil.jpg)

## Els anys del Brasil

Vam viatjar al Brasil en el *Cabo São Roque*, un vaixell que va
necessitar dues setmanes per fer la travessia, ja que va recalar en
diferents ports de la península Ibèrica per recollir emigrants com
nosaltres abans d’endinsar-se en l’Atlàntic. D’aquells ports de pas
recordo especialment el sopar de festa que va organitzar el capità del
vaixell a Lisboa. Taules ben parades, riure, música, fins i tot petits
obsequis per als nens. Jo vaig rebre una espasa de plàstic amb la qual
jugava a imaginar-me combats pels passadissos de la nau, que a mi em
semblava enorme i misteriosa, amb una olor que m’embriagava.

Durant la travessia oceànica, només vam fer escala a les Canàries. Més
enllà d’aquest arxipèlag, quedaven altres illes invisibles,
desconegudes. Algunes ara són noms presents a la meva geografia
personal. Crec que la meva afinitat vers les illes neix de la memòria
d’aquell viatge, rememorant-lo i situant-lo molt temps després damunt
del mapa de l’Atlàntic. I també penso que durant anys la meva vida ha
girat al voltant d’aquell periple a la recerca d’un futur al Brasil. La
travessia va ser excitant, tot em resultava nou, singular —els cambrers
del vaixell, l’existència d’una banyera al nostre camarot o la presència
de gent ben diversa entre el passatge­— i fins i tot poètica i màgica,
com quan vaig veure com queien sobre la coberta dotzenes de peixos
voladors. Descobrir que havia peixos que podien volar em va
impressionar. I també van haver moments d’incertesa, com la nit que
fèiem escala a l’illa de Tenerife i el meu pare va decidir baixar a
terra per comprar un medicament per al meu germà que no es trobava bé.
Jo l’acompanyava, agafat de la mà. Tenia por, estàvem ben sols al moll.
Suposo que és una de les poques vegades a la meva vida que em vaig
sentir a prop del pare, protegit. Mentre érem a terra, les sirenes del
vaixell van començar a sonar, avisant que la nau salparia aviat. El pare
i jo vam haver d’afanyar-nos per tornar a bord. De vegades, he imaginat
què hauria passat si no ho haguéssim aconseguit, si la mare i el meu
germà haguessin continuat la travessia sols i nosaltres haguéssim restat
a l’illa.

El primer que vaig veure del Brasil van ser desenes d’estibadors negres
feinejant al port de Santos. Fins llavors, jo no havia vist mai negres.
Molts sense camisa, forts, atlètics, es movien amb energia en el moll al
qual atracàvem. Després d’aquesta imatge, al meu cap s’acumulen un munt
més, dels tres anys llargs que vam viure a l’Estat de São Paulo.

Els anys del Brasil són lluminosos, una vida en un llogarret perdut,
Vila Santo Edoardo, on vivien els meus avis paterns, que havien arribat
uns anys abans. La gent anava a cavall, els veïns creien en la macumba,
jo i el meu germà jugàvem al costat del riu mentre que la mare
treballava a la casa i el pare voltava per São Paulo fent els oficis més
extravagants. Érem feliços, sense escola —la mare va ensenyar-me a
llegir i escriure a casa—, banyant-nos en una bassa que el pare havia
fet al darrere de casa nostra, o voltant pel bosc acompanyats per la
nostra fidel gossa, *Negrita*.

Era un món aparentment plàcid, encara que de vegades hi sorgien ombres,
com un dia que el meu germà va desaparèixer i el pare va sortir com un
boig a buscar-lo, amb la pistola a la mà (sí, allí era normal portar
armes, tothom en tenia, l’avi, el pare, els veïns). El meu germà era
molt ros, li deien l’*alemão*, i el pare devia témer el pitjor, que
l’haguessin segrestat per vendre’l. No havia estat així, sinó que el meu
germà s’havia allunyat i allunyat de casa, fins a gairebé arribar al
poble veí, Vila Rica, on el pare l’havia trobat. Com a càstig, el va
tenir durant hores a casa lligat per una cadena que només li permetia
moure’s uns metres.

Associo Brasil a la pluja, a la macumba, a les serps del riu, als
cavalls, a ma mare ensenyant-me a llegir, al meu germà que de vegades
tornava a casa sense sabates perquè li robaven, però també a una tarda
que l’avi se’ns va endur a São Paulo a mi, el meu germà i una de les
meves dues germanes. Vam anar al cinema i vam veure una pel·lícula, una
colorista historia de pirates, la primera de la meva vida.

A la memòria, Brasil també és el retorn, un matí carregant dos baguls de
fusta pintats de blau cel dalt d’una furgoneta. Tot el que teníem anava
dintre de dos baguls. Els meus germans i jo sèiem a sobre. La furgoneta
va allunyar-se de Vila Santo Edoardo i durant una estona la nostra gossa
ens va seguir corrent per la carretera. Va ser un acte cruel,
incomprensible per a un nen de sis o set anys com tenia llavors. Aquell
dia vam recórrer durant hores l’Estat paulista, dirigint-nos al port de
Santos per embarcar. Mentre hi anàvem, creuant uns turons, em vaig fixar
en un grup de noietes uniformades (encara ara veig els seus mitjons
blancs) que caminaven cap a l’escola. Reien o cantaven, ja no ho sé,
però les recordo. Va ser el meu adéu a una primera infantesa feliç,
despreocupada, al camp brasiler. El món era a punt de canviar per a mi.

## La tarda infinita del petit explorador

Del Brasil lluminós a una Barcelona grisa, aspra, una ciutat hostil. Jo
era un nen prim, malaltís, que havia retornat amb la família al barri
barceloní d’Horta, altra vegada al domicili del carrer del Vent, on
encara hi eren els avis materns. Però ja no hi havia esperant-me cap bol
de cireres vermelles. L’aventura americana havia acabat i ara em trobava
amb una sensació desagradable de desubicació i solitud creixent. Era a
mitjans dels anys seixanta, en plena euforia del règim feixista
espanyol. Jo anava a una escola al barri on els nens i les nenes estaven
separats, amb una aula única per a tots els cursos, presidida per la
iconografia de llavors —retrats del dictador Francisco Franco i del
feixista José Antonio Primo de Rivera, a més a més de la creu—. En
aquell ambient, el professor dels nens —encara recordo el seu nom,
senyor Manzano—, un home vingut de fora, un funcionari trist, impregnat
de la ideologia oficial franquista, fins a l’absurd d’afirmar que el
català era un «dialecte que parlaven alguns pagesos de les muntanyes»,
però que a mi em tenia un afecte especial, potser perquè li semblava més
seriós que altres dels seus alumnes.

La veritat és que jo m’esforçava en estudiar, probablement com a
cuirassa. Els llibres com a refugi, com a escapatòria. Els de l’escola,
sí, però també els de ficció, gràcies sobretot a una col·lecció de
novel·les il·lustrades de l’editorial Bruguera, amb la qual vaig
descobrir Jules Verne, Emilio Salgari, Charles Dickens, Daniel Defoe,
Walter Scott o Fenimore Cooper, entre d’altres. No conservo cap
d’aquelles novel·les però sí un altre llibre que em va impressionar
molt. Es tracta d’una novel·la per a joves que adaptava els viatges de
Marco Polo. Un text senzill, però que em va fer sentir com si estigués a
la pell d’un jove venecià que viatjava a la inaccessible Xina. Més que
no pas pels negocis del seu pare i el seu oncle, Marco Polo se sentia
captivat per la descripció d’una misteriosa i atraient princesa filla de
l’emperador que li feia un mariner xinès en una taverna veneciana. Era
un text senzill, repeteixo, però que em va fer somiar i sentir el mateix
anhel que jo imaginava en Marco Polo.

Aquelles primeres lectures em van ajudar a volar lluny del món enrarit
que era la Barcelona de la meva infantesa. Quan acabava l’escola,
m’afanyava a tornar a casa i, amb una presa de xocolata i un tros de pa,
anava a l’hort que teníem i des del qual podia veure els horts veïns.
Allí, entre un parell d’arbrers fruiters (un taronger i una figuera),
les tomaqueteres i les flors (sobretot lliris, roses, margarides i
geranis) imaginava aventures com les que descrivien les novel·les
il·lustrades. Viatjava a països llunyans, vivia perills i tenía actituds
heroiques. Recordo que les tardes d’estiu es feien molt llargues,
infinites, mentre damunt del meu cap volaven desenes d’ocells i alguns
ratpenats. Més enllà del meu hort, s’hi veia el Turó de la Peira[^2],
amb els seus arbres i les herbes altes, en un estat de semiabandonament.
El cel es tornava vermell, mentre jo anava amunt i avall en aquell petit
món a la part posterior de la nostra casa. Va ser en aquelles tardes que
vaig decidir que volia ser escriptor. De fet, escriptor i explorador.

## *L’Odissea*

Cap als dotze anys, vaig passar de l’escola a l’institut de Formació
Professional —amb un nom horrible, el d’un ministre feixista, José
Antonio Girón— on vaig seguir els estudis de delineant. Els companys
eren tots procedents de famílies humils, com la meva. Hi regnava una
certa jerarquia de la brutalitat, fins i tot alguns eren integrants de
bandes juvenils. D’altres, s’havien deixat seduir per la ideologia del
sistema, *fatxa* i espanyolista. Igual que a l’escola, l’idioma català
era inexistent i se’ns obligava a fer coses tan curioses com cantar
himnes feixistes o pregar oracions catòliques abans d’entrar o en sortir
de les classes.

En acabar el curs, els estudiants amb bones notes teníem el premi d’unes
colònies d’estiu al Pirineu, a La Molina, llavors unes poques cases i
apartaments al voltant de la seva estació de tren. Durant un parell de
setmanes, vivíem en una mena de campament pseudomilitar. Enmig de la
naturalesa, anàvem uniformats i havíem de suportar tota una parafernalia
de banderes, himnes, mises i sessions d’adoctrinament nacionalcatòlic.
El campament era una continuació de l’institut, però sense els brètols.

Bona part del professorat i els instructors participava del discurs del
règim, però no tots. Entre aquells adults, un va tenir una especial
importància per a mi. Va ser el metge que ens acompanyava, un home jove,
amable, que no s’identificava per a res amb la direcció del campament.
Un estiu, just quan la meva família havia pujat des de Barcelona per
veure’m, vaig caure malalt i el metge va oferir als meus pares la
possibilitat de tenir-me a la seva habitació, separat dels altres
alumnes, i ocupar-se de la meva recuperació mentre feia repòs. Així,
vaig passar aquelles vacances a l’habitació del metge, instal·lat en un
dels dos llits de la llitera que hi havia. El metge vigilava la meva
salut i l’alimentació i, a més a més, procurava que no m’avorrís massa.
Potser per això, i suposo que insegur amb la meva resposta, em va oferir
dos llibres dels quals jo no havia sentit parlar mai, *L’Iliada i
L’Odissea*, d’Homer.

En dues setmanes vaig devorar els textos d’Homer. Em va atrapar sobretot
la lectura de *L’Odissea* i crec que és aquesta l’obra que, juntament
amb les novel·les il·lustrades de Bruguera i la novel·leta sobre Marco
Polo, està en el substrat del meu interès pel viatge literari, al qual
més endavant em referiré. Encara avui evoco l’agradable sensació de
protecció i aïllament a l’habitació del metge, quan jo recreava el món
d’Odisseo, en el seu incert viatge de retorn a Itaca, mentre que a
l’exterior, més d’una tarda plovia amb força. Aquell jove doctor, mai no
sabrà el que va influir en les decisions que jo prendria després.
M’agradaria recordat el seu nom, saber què s’ha fet de la seva vida. Puc
imaginar-lo encara viu, en un pis barceloní, conservant els llibres
d’Homer que m’havia deixat per llegir aquell estiu a La Molina.

## Els anys setanta, la inquietud

Els anys setanta vaig viure sol per primera vegada, en un estudi del
carrer Aragó, ocupat anteriorment per un escriptor amic meu, AG Porta, i
la seva dona, Anna, i que en deixar-lo ells jo vaig passar a utilitzar.
El meu estudi era un dels dos que hi havia a dalt de tot d’un edifici
sense ascensor de sis o set pisos. A l’altre estudi, hi vivien dues
noies punkies. Jo no tenia telèfon i la porta de l’edifici quedava
tancada de nit. Per tant, el meu aïllament era absolut. De vegades, si
se’m feia insuportable, sortia i caminava fins a un bar del que encara
recordo el nom, Queimada, i del qual sempre vaig tenir la impressió que
jo n’era l’únic client.

Era una època de formació, jo era un jove inquiet que volia ser
escriptor i que s’iniciava escrivint uns poemes en castellà
excessivament dramàtics, que ara em fan somriure i molts fins i tot
m’avergonyeixen. De fet, tot el que vaig escriure llavors no ho reconec
i gairebé mai no m’hi refereixo. En canvi, tinc molt bon record de les
lectures. Llegia i llegia als cafès i també a casa, de nit. Encara avui
sento un especial afecte per la *Filosofia de l’Art*, d’Hipólit A.
Taine, un llibre que conservo i que va ser tota una revelació, així com
per alguns escriptors de ficció que vaig llegir en aquella època —Albert
Camus, Juan Carlos Onetti, Lawrence Durrell— i alguns poetes —com TS
Eliot o Fernando Pessoa—. També era el moment de veure cinema als
cineclubs i en locals alternatius, amb pel·lícules com *El salari de la
por*, *Nosferatu, * *Octubre o El tresor de Sierra Madre*. M’encantava
aquest cinema, una amalgama de films existencialistes, expressionistes i
d’aventures.

Per viure, no necessitava gaire: viatjar amb pocs diners —els que
guanyava treballant de delineant—, veure cinema, llegir molt, fer vida
als cafès, parlar sense aprensió amb desconeguts, i escriure amb
ansietat i il·lusió. El meu cap bullia, expectant i alhora desorientat,
amb les pors usuals d’un jove que cercava el seu lloc. En aquesta
recerca, vaig trobar les meves primeres amistats literàries: Jordi Royo,
poeta, llavors empleat de banca, amb qui jo compartia el gust per TS
Eliot i amb qui voltava per la ciutat en la seva vespa o ens dedicàvem a
filosofar al ja inexistent Cafè Dadà, situat davant de l’Escola
Industrial; AG Porta, narrador i poeta, aleshores conserge i després
bibliotecari, admirador de James Joyce i de la ciutat de París; Bruno
Montané, poeta, aficcionat al saxo i corrector per a l’editorial Seix
Barral; i Roberto Bolaño, quan aquest era un inmigrant alegal, que
escrivia poesia i es guanyava la vida fent de vigilant de nit en un
càmping de Castelldefels.

![Jaume BENAVENTE I ](../Images/3_roberto_bolaño_y_jaume_benavente_en_las_ramblas.png)

Roberto i jo vam establir una curiosa relació d’amistat. Ell era
enamoradís, vehement, sornaguer i lector voraç, jo més retraigut, amb
una tensió interior que em rossegava i amb un sentiment d’orfandat
intel·lectual molt acusat. Teníem molt temps i ben pocs diners així que
ens dedicàvem a xerrar i fumar al seu petit estudi del carrer Tallers.
Roberto em va explicar les aventures dels infrarrealistes a Mèxico DF,
sobretot del seu amic Mario Santiago, però també d’un munt d’altra gent,
com Enrique Lihn, Orlando Guillen o Carlos Edmundo De Ory (els dos
últims, també els vaig conèixer al seu pas per Barcelona).

Els caps de setmana que Roberto treballava de nit al càmping, alguna
vegada em trucava per xerrar, sense pressa. Ell va ser la primera
persona que em va parlar del desert de Sonora i em va fer una curiosa
petició que no vaig complir: quan morís, jo hauria de viatjar a Mèxic i
buscar a Lisa Johnson, una antiga nóvia seva, i comunicar-li la seva
mort.

En paral·lel a la literatura, vaig començar a interessar-me per la
pintura, assistint com a alumne a l’acadèmia Sanvisens. De vegades,
sortíem a fer sessions a l’aire lliure. També en aquells anys vaig
apropar-me al cinema, inscrivint-me en un curs de guió cinematogràfic
que impartia Héctor Faver, un argentí que havia fundat a Barcelona el
Centre d’Estudis Cinematogràfics de Catalunya. Vaig aprendre els
rudiments de l’escriptura de guions, però sobretot vaig veure un munt de
pel·lícules alemanyes i russes —moltes en blanc i negre— de les quals
fins llavors no en tenia ni idea.

És a finals dels anys setanta que vaig incorporar-me obligatòriament a
l’exèrcit, com a recluta d’Infanteria de Marina. Vaig acabar a Madrid i
aviat aconseguiria dormir fora de la caserna, en una habitació d’una
pensió. Varen ser mesos de caminar i caminar per Madrid, de dinar en
petits restaurants del barri de la Latina i de sovintejar les sales de
cinema d’allò que llavors anomenàvem «art i assaig», on veuria més d’una
pel·lícula d’Herzog i de Wenders. També és l’època del descobriment de
les novel·les negres de Patricia Higsmith.

No vaig acabar el servei militar, però. Vaig caure malalt i els metges
militars em van enviar a un hospital per a tuberculosos a la Sierra
madrilenya, una mena d’antic balneari reconvertit en clinica per a
l’exèrcit. Era un lloc magnífic, amb un ampli vestíbul des del qual una
escala de marbre pujava a unes habitacions ventilades i netes que
miraven a un bonic jardí, amb un petit estany. No existia cap jerarquia
militar dins de l’establiment, els pacients podíem vestir de civil i
portar el cabell com vulguéssim i teníem permís per sortir a passejar
pel poble veí. Va ser en aquell hospital que vaig decidir que escriuria
narrativa i que ho faria en català. D’aquella habitació van sortir
alguns dels relats inclosos al meu primer llibre de narrativa, *El
factor climàtic*, que no publicaria fins molts anys després.
Curiosament, un parell d’aquells contes van ser traduïts al castellà i
publicats per l’Orlando Guillen a Mèxic, a la revista **LeeProsa**,
l’any 1981, molt abans que la seva publicació en català.

## La pintura

Durant la dècada dels vuitanta vaig viure al barri barceloní de Gràcia,
en un pis vell que quan plovia tenia goteres, enmig d’un veïnat popular
i sorollós. Treballava de subaltern a la Biblioteca Central i
Universitària de Barcelona, el salari era mínim, però suficient per fer
la mena de vida que jo volia. Escrivia, escoltava música, anava al
cinema i em preparava per a l’ingrés a la Facultat de Belles Arts.

Els meus anys a Belles Arts van ser fonamentals. Era feliç a les classes
d’Història de l’Art, Estètica i Antropologia, així com també al taller
de Pintura, on el que feia tenia poc a veure amb la pintura de cavallet
que jo coneixia fins llavors. Elaborava els colors a partir de pigments
que comprava en una fàbrica als afores de la ciutat i, tot i que
continuava utilitzant teles sobre bastidors clàssics, també treballava
amb teles penjades a la paret o damunt del terra. Vivia les hores de
taller amb una barreja d’il·lusió i ansietat.

El professor que més em va ajudar va ser el pintor Xavier Grau. Al
taller, es plantava davant del quadre que jo estigués fent i l’examinava
sense dir res, amb molta atenció, mentre fumava. Després del seu
perllongat silenci, engegava a fer preguntes. No afirmava, no
sentenciava, només preguntava i sols amb això m’ajudava a corregir
defectes i també, a adonar-me de qui era jo a través de la pintura.
Aquell professor tenia un estrany do: no adoctrinava, sinó que amb els
seus dubtes i el seus silencis, amb la seva mirada interrogativa, em
feia triar el meu propi camí.

Jo pintava descampats solitaris, boscos ombrívols, cavalls i gossos
primitius, o interiors angoixants. No era un bon pintor, però no
defallia. Amb el temps, he vist que hi ha relació entre el meu esforç
per ser pintor, les tècniques apreses al taller i la meva manera
d’escriure: superposició de capes en el text, ús de color, recreació
d’atmosferes, diàleg entre la mirada i el paisatge.

En l’aspecte personal, vaig conèixer la meva dona, la pintora i
fotògrafa Maria Tortajada. Silenciosa, continguda i alhora concentrada
en el seus quadres de grans espais oberts, afores de ciutats i
interiors, amb ella vaig compartir els anys de Facultat. Va ser una
època magnífica, érem joves i ens sentíem expectants, amb una gran
curiositat per tot i l’Art era una manera de mirar, d’explorar el món.
D’aquell temps, recordo molt bé el pis del carrer Ramon i Cajal del
barri barceloní de Gràcia, on ella anava a pintar i on jo guardava els
meus quadres. De vegades, amb el bon temps, també fèiem servir la meva
casa. Pujàvem al terrat i pintàvem sobre grans teles exteses al terra.
La Maria i jo fins i tot vam arribar a fer una exposició a mitges, però
aviat vaig deixar de pintar (no era bon pintor, ja ho he dit).

Tot i la frustració per la modèstia dels meus quadres, era una vida
intensa, plena d’ideals i on l’alegria i el joc eren presents, com quan
fèiem *perfomance* amb altres companys de Belles Arts. I érem
aventurers, com quan amb un amic de la Facultat, l’escultor Jordi Gomis
i la seva parella, l’Elisabeth, vam fer un viatge en cotxe des de
Barcelona a Marràqueix, al Sud del Marroc. Va ser un periple estrany,
accidentat i alhora lluminós, que és present en bona part dels poemes
que força anys després apareixerien al meu llibre *Un pont sobre l’erm
*(2002*)*.

Just acabats els estudis, la Maria i jo vam començar a viure junts. Jo
continuava tenint un discret sou de subaltern a la Biblioteca
Universitària i ella havia trobat feina a una editorial com a
dissenyadora. Els viatges que vam fer llavors potser van ser molt
precaris, però també els més intensos, com l’estiu a l’arxipèlag de Cap
Verd. Mai no oblidaré aquells dos joves que érem, amb pocs diners i
molta il·lusió, voltant per unes illes de lava i vent.

![Maria Tortajada i Jaume Benavente, Barcelona 1986](../Images/4_jaume_benavente_i_maria_tortajada.jpg)

## Europa, un continent d’ús personal

Definim el nostre ésser, el seu sentit més profund, en relació no tan
sols al lloc de naixença —de vegades circumstancial, un accident, o un
passaport al qual t’obliguen com una condemna—, sinó d’acord també amb
les nostres afinitats i experiències. Som el que ens sentim, del que ens
sentim. Som, en definitiva, el resultat de l’amalgama de diferents
filies i fòbies i de les nostres decisions. Amb aquest esperit, sempre
he volgut superar el marc inicial de la meva vida —la ciutat, el país, i
quan parlo de país em refereixo a Catalunya o, en un sentit més ampli,
Països Catalans— i dibuixar els contorns d’un mapa personal, tal com
vaig començar a fer en les llargues tardes a l’hort de casa meva, quan
era tan sols un nen que observava amb inquietud el vol dels ocells, els
ratpenats i el Turó de La Peira que enfosquia en arribar el capvespre.

La meva vida discorre en paral·lel a la bibliografia. Els meus llibres
no són objectes de laboratori ni formen part de cap màrqueting, sinó que
neixen de l’experiència personal i, naturalment, de l’escriptura entesa
com a pulsió, com a necessitat i no pas un hobby o una
professionalizació, també de fites assolides, de vegades per l’atzar, i
d’algun fracàs. Escriptura a partir del dubte i la mirada interrogativa,
la mateixa que em va descobrir un professor en les tardes del taller de
pintura.

Vaig començar a dibuixar la meva Europa quan arran de la publicació dels
meus dos primers llibres[^3], Carles-Jordi Guardiola, l’editor, em va
dir que jo tenia una escriptura centreeuropea. La veritat és que jo
pràcticament ho desconeixia tot d’aquell món, tret de quatre coses que
havia llegit de F. Kafka, S. Zweig i T. Mann, autors, per altra banda,
del tot diferents.

Han transcorregut gairebé vint-i-cinc anys d’ençà aquell comentari que
llavors em va desconcertar, però que ara assumeixo com un cert estat
d’ànim. El paisatge dels meus llibres és un continent d’ús personal, que
no respecta les estrictes fronteres físiques o polítiques. Així, les
ficcions sorgeixen de ciutats europees però també a les illes de Cap
Verd, l’Havana i qui sap si a Valparaíso. L’ànima de les persones no
necessàriament ha de coincidir amb les circumpscripcions administratives
o els passaports. Som les nostres afinitats, allò que ens commou, també
les nostres eleccions. Quan algú s’entesta que em defineixi, penso en mi
com un centreeuropeu que viu en alguna ciutat o illa atlàntica. De fet,
quan jugo a imaginar-me on podria autoexiliar-me, a més a més
d’Amsterdam i Berlín, penso en Porto, en Normandia i les illes de les
Açores. Si l’exili fos lingüístic, m’imagino escrivint potser en francès
però sobretot en portuguès.

Participo de la idea de George Steiner que Europa són els seus cafès,
els seu parcs i els passejos. Als meus llibres trobareu determinats
cafès, algun parc i molts passejants. De fet, la figura del passejant,
del *flâneur*, la faig servir no tan sols per a personatges de ficció,
sinó per als llibres de viatges[^4] i en la meva pròpia vida personal.
Què millor que perdre’s, vagabundejar, deixar que l’atzar et porti d’un
lloc a l’altre? Aquests dies a Xile confio poder-ho fer, extraviar-me
per Valparaíso, on vull anar només per una intuició (no hi conec ningú)
i potser escriure’n després el relat.

A més a més de la percepció d’Steiner sobre Europa, jo afegiria que el
continent europeu l’entenc a partir de les seves ciutats amb riu.
M’agraden el cursos fluvials lents, cabalosos i navegables, però també
m’intriguen els rius menors, com el Tâmega, afluent del Douro, present
al llibre **Dietari de Porto**, o l’Orne, discret riu normand al qual
espero tornar aviat amb un relat.

[Jaume Benavente, Maria Tortajada i AG Porta, Barcelona, 1991](../Images/5_amb_maria_tortajada_i_ag_porta.png)

## Els llibres de viatges i *Llums a la costa*

L’anomenada narrativa de viatges es fonamental per a mi. No la contemplo
només com la descripció d’un paisatge ni tampoc com una lectura
divulgativa d’una societat que, aparentment, no és la meva. Els meus
llibres de viatges són híbrids entre les impressions del foraster (un
passejant, de fet) i la mirada a través de ficcions. Literatura
subjectiva, pictòrica una vegada més, que retrata els universos visitats
per l’autor i alhora també el seu interior, el seu estat de consciència.

El meu primer llibre de viatges va ser *Viatge d’hivern a Madeira*
(2004), el relat d’un vagabundeig en solitari per l’illa atlàntica, amb
l’excusa d’anar a la recerca de materials per a una novel·la. Durant
quinze dies d’hivern, vaig recórrer Madeira amunt i avall, amb lentitud,
amb un quadern on anar prenent notes. Allí vaig sentir la immensitat de
l’oceà, la densitat del silenci i vaig recordar el meu viatge al Brasil,
quan el vaixell va passar a la vora de l’illa sense jo saber-ho. *Viatge
d’hivern a Madeira* és un llibre en certa manera oníric.

També és la primera part d’un díptic narratiu, ja que és l’obrador, una
mena de taller literari d’una novel·la posterior, *Llums a la costa*, un
text que és la meva mirada sobre Lisboa i, de nou, sobre l’illa de
Madeira, ara en clau de ficció. Per a fer-ho, vaig utilitzar la figura
d’Eusebio Sena, un vell professor de grec i llatí de l’illa, contrari al
règim salazarista, que viu un complex periple personal fins a recalar en
la Lisboa actual. En realitat, però, el veritable personatge és Lisboa,
el seu paisatge, la seva atmosfera. Mentre vaig estar a la ciutat,
instal·lat durant uns dies d’hivern en un petit hotel del Bairro Alto
—Pensão Londres—, vaig rondar pels seus carrers, vaig badar des dels
tramvies, sense pressa, vaig seure a cafès i tafanejar a llibreries que
no surten a les guies turístiques, i fins i tot vaig extraviar-me en
alguns barris que no tenen res a veure amb la Lisboa de postal. Feia de
passejant anònim, deixant que la mirada, el dubte i també l’atzar, em
duguessin. És la meva manera de trobar-hi materials per als llibres que
escric i a l’hora de conèixe’m i reflexionar sobre el meu jo.

És el mateix esperit que em va portar a escriure *Dietari de Porto
*(2013), llibre de viatges que em va fer descobrir una ciutat que,
cinquanta anys enrere, havia intuït des del vaixell que em duia al
Brasil. Vaig anar a Porto atret per la idea de misteri i llunyania que
em suggeria i amb l’excusa de construir el passat de la família d’un
personatge meu, Marja Batelaar. Durant dotze dies vaig voltar per Porto
amb el mateix mètode de treball, fer de passejant, deixar que l’atzar
acomplís el seu paper i recollir les impressions en un petit quadern de
notes. A *Dietari de Porto*, però, la ficció és encara més present que a
*Viatge d’hivern a Madeira*, ja que la meitat del llibre són contes que
escriuria a partir de personatges que vaig entreveure en el meu
deambular per la ciutat. Les histories s’entrellacen i, a més a més, per
primera vegada en un llibre utilizo fotografies, fetes per mi. Porto és
la malenconia, el seu riu silenciós i els barris abandonats, però també
el brogit de certs cafès, el grinyolar mecànic dels tramvies,
l’arquitectura impressionant dels seus ponts i la presència de l’horitzó
atlàntic, més enllà de l’estuari del Douro.

## Marja Batelaar

El crim és ben present al món, sempre m’he preguntat el per què del mal,
què fa que algú s’inclini per la foscor o què senten les víctimes. A
partir d’aquesta inquietant realitat i dels dubtes que hi sorgeixen, ja
de jove sentia interès per la novel·la criminal i llegia autors
clarament del gènere (Patricia Higsmith, Margaret Millar, Sébastian
Japrisot) i d’altres més tangencials (John Le Carré, Graham Greene),
fins arribar finalment al que considero també un dels grans, Henning
Mankell, capaç de fer confluir la trama policial i la visió
existencialista sobre la seva societat.

Fa uns anys, vaig decidir escriure també novel·la negra, volent mantenir
una coherència amb la resta de la meva obra. Respectaria, esclar, alguns
dels condicionants del gènere —la presència del crim, la seva
investigació i la seva resolució— però ho faria d’acord amb l’estil que
defineixen la resta de llibres meus, a partir del treball sobre la
mirada, la creació d’atmosferes i el retrat psicològic.

Des d’aquesta perspectiva, em calia definir un paisatge i un personatge
conductor. De seguida vaig tenir clar que volia esquivar l’escenari
barceloní[^5] o mediterrani així com els seus arquetipus de trames
policials. No m’interessava ser el cronista de la meva societat més
immediata, volia continuar viatjant, dibuixant el meu mapa personal. Amb
aquest propòsit, vaig triar Holanda, un país que sempre m’ha atret i en
el qual he estat en diferents etapes de la meva vida, i especialment la
ciutat d’Amsterdam, paradigma d’una societat oberta però que jo intuïa
conflictiva.

Pel que fa al personatge conductor, tenia una idea molt definida de com
el volia. Havia de ser una dona (justament per fugir dels patrons
d’investigador masculí més usuals) i amb una personalitat amb la qual jo
em sentís còmode, per qui pogués experimentar afinitat. Així, vaig crear
Marja Batelaar, jove, solitària, amant de l’Art i la Literatura, filla
d’una fotògrafa i un arquitecte, que viu al barri del Jordaan, al cor
d’Amsterdam i que treballa com a inspectora de la policia a la Unitat
d’Homicidis de la seva ciutat. La seva identitat és complexa, i per això
li vaig donar uns avantapassats jueus originaris de Porto per la banda
de la seva mare, mentre que el llinatge del pare és de les Illes
Frisies, al nord del país. I si els seus orígens són complexos, també ho
és la seva vida, marcada per l’assassinat sense resoldre d’un germà i la
conseqüent ruptura familiar, unes relacions sentimentals també
complicades i un cercle d’amics singulars, personatges secundaris que
ajuden a definir el món de Marja Batelaar.

Un amic meu va buscar el significat de «Batelaar», descobrint que volia
dir alguna cos així com «un lloc amagat al bosc on s’hi va a pregar».
Era una imatge que lligava a la perfecció amb el tarannà del meu
personatge.

Justament per viure l’univers de Marja Batelaar, vaig traslladar-me uns
dies d’hivern a Amsterdam, instal·lant-me en un petit hotel al mateix
carrer on viu ella. Era important percebre de forma física el fred, la
pluja, el tràfec de bicicletes amunt i avall, la quietud del canal que
contempla el personatge des de la seva finestra, com ho era passejar pel
petit poble d’Uitdam on passa alguns caps de setmana i diferents
escenaris de les seves novel·les —fins al dia d’avui *El quadern de
Nicolaas Kleen* (2010) i *Dibuix a les fosques* (2014)— com són les
ciutats d’Utrecht i Arnhem i també Londres, el sud de França o l’illa
portuguesa de Pico. He anat resseguint el paisatge de Marja Batelaar,
llegim els mateixos llibres de Lawrence Durrell o Patrick Modiano, ens
interessa la mateixa pintura simbolista i fins i tot, a *El quadern de
Nicolaas Kleen*, em vaig permetre un joc, trobar-me amb ella al cafè De
Tuin, al Jordaan, i parlar tots dos sobre llibres i illes.

Quan de vegades he d’explicar el perquè de les novel·les de la Marja
Batelaar, el seu sentit, dic que són la meva mirada sobre Europa (com ho
són els altres llibres) i alhora sobre el meu interior i que, en el
fons, Marja Batelaar sóc jo. La sèrie de novel·les de Marja Batelaar
tindrà dos textos més, configurant una tetralogia, però el personatge ja
ha fet la seva irrupció al *Dietari de Porto* i tinc la intuició que en
algun moment reapareixerà en algun altre llibre allunyat de trames
criminals.

## La literatura, pulsió, cursa de fons, passeig

Aquests apunts per a un relat autobiogràfic podrien donar per més, però
el format de text per a una *plaquette* no m’ho permet. Concluint, ara
que estic a punt de fer cinquanta-sis anys, si faig recompte dels meus
més de trenta-cinc anys d’escriptura i després d’haver publicat disset
llibres, puc afirmar que continuo sent escriptor i que intueixo que fins
i tot ho continuaré sent el dia que ja no escrigui més. Aquest moment
encara és lluny, però. Tinc pendents tancar la tetralogia de Marja
Batelaar, llibres de viatges (un dels quals potser serà sobre l’illa de
Pico), una *nouvelle *al voltant de la ciutat de Porto, un parell de
llibres de contes i tres o quatre novel·les més[^6].

Escriure, convindran amb mi, vostès que són alumnes de l’Escuela de
Literatura, és una pulsió, una necessitat ineludible, que atrau i
condiciona la vida de qui l’experimenta. Hi ha autors professionals, com
també altres que ho fan per **hobby**, esclar, però el veritable
escriptor és un animal d’escriure, algú que viu a través dels seus
llibres. En el meu cas, a més a més, ho considero una cursa de fons, mai
un sprint. No corro contra altres, però. Corro sol. I de fet no tinc
pressa, fins i tot puc afluixar el ritme i limitar-me a passejar entre
les meves ficcions i somnis, aturant-me davant d’algun detall del
paisatge a partir del qual pot nèixer un relat inesperat. Encara avui,
estic expectant davant del misteri de la vida, com aquell noiet que en
una tarda infinita s’imaginava que seria escriptor i explorador.

I això és tot, només un suggeriment, o exhortació, de Claudio Magris:

>>*«Viure, viatjar, escriure»*

![Gravat a l’aiguafort, La balena, de Jaume Benavente, 1987](../Images/6_la_balena.png)


[^1]: Conferència dictada a la Universitat Finis Terrae , Santiago de Xile, en novembre de 2014

[^2]:  Petit turó, entre el barri d’Horta i les anomenades Cases Barates d’Horta, un nucli de habitatge per a gent treballadora.

[^3]: El llibre de relats *El factor climàtic *(1990) i la novel·la curta *Vides invisibles* (1994).

[^4]:  *Viatge d’hivern a Madeira* (2004) i *Dietari de Porto* (2013) 

[^5]: Encara que amb posteritat he escrit *Lluny d’aquí*, novel·la negra de paisatge barceloní, for a de la sèrie de la Marja Batelaar.

[^6]: Probablement, una d’aquestes novel·les tindrà Valparaíso per paisatge i personatge
 i personatge 