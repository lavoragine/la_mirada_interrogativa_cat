Notes d’un viatge a Xile
========================

Primeres veus
-------------

Ingràvid, amb els óssos que em feien mal per culpa de la incomoditat de
l’avió, encara endormiscat després de més de catorze hores de vol, vaig
aterrar a l’aeroport de Santiago de Xile, una nit de principis de
novembre. Al malestar físic lògic s’afegia una certa inquietud i
desassossec que sempre experimento quan viatjo, sobretot en arribar als
llocs. Em trobava a l’altre costat del món, on havia anat per fer una
conferència als estudiants de Literatura de la Universitat Finis Terrae
i per participar en la presentació de la traducció al castellà de la
meva novel·la *Nocturn de Portbou* a la llibreria Lea Más, al Centre
Cultural Gabriela Mistral, a la capital xilena, tot gràcies a
l’entusiasme de Lucho Tapia, el meu editor xilè, que vivia a Barcelona i
a qui jo havia conegut uns tres anys abans.

En Lucho i jo de seguida ens havíem entès. Era quinze anys més jove que
jo, havia estudiat Filosofia i, després de marxar de Xile i viure en uns
quants països, havia acabat recalant a la capital catalana, on havia
fundat una editorial amb un nom que no podia deixar indiferent, Libros
de la Vorágine. L’editor de seguida s’havia interessat per *Nocturn de
Portbou*. Vam començar a trobar-nos en un cafè barceloní, el Cafè del
Centre. D’aquelles trobades, en dèiem «Els cafès dels dilluns». A mi
m’agradava aquella manera de relacionar-nos, una mica antiga, que em
retornava a altres èpoques, quan hi havia temps per xerrar, fins i tot
per divagar al voltant d’una tassa de cafè. En una d’aquelles tardes al
Cafè del Centre, en Lucho m’havia proposat el viatge a Xile per
promocionar la meva novel·la i, mesos després, jo era a l’aeroport de
Santiago i ell em donava la benvinguda.

L’editor de seguida va fer que pugéssim a un taxi col·lectiu, mentre
m’explicava que Marcela Rivera i Francisca Lange ens esperaven per sopar
a casa de la primera. Elles dues, professores a la universitat, —la
primera de Filosofia i Estètica i la segona de Literatura— juntament amb
l’editora Ana Cruz, eren les persones que des de Xile havien ajudat a en
Lucho en l’assumpte del meu viatge. Mentre hi pensava, en uns pocs
minuts vam arribar a la ciutat. Santiago de nit tenia un cert aire
espectral, o almenys això em va semblar a mi. Encara en un estat una
mica bromós i descol·locat pel salt brusc d’un món a un altre, vam
arribar al domicili de la Marcela, un acollidor apartament a la planta
baixa d’un edifici al carrer Subercaseaux, al barri de Lastarria, davant
d’un jardí enfilat a un petit turó, el Cerro Santa Lucia, ben bé al
centre de la ciutat. Era una casa molt agradable, amb una barreja
d’austeritat i detalls reveladors de qui hi vivia: quadres, una
guitarra, força llibres, sense televisió. La Marcela, més aviat callada,
una mica tímida, vivia en aquella mena de refugi, preparant les classes
de Filosofia i Estètica a la universitat, escrivint articles per a
algunes revistes i fent traduccions del francès. I ho feia just en la
sala on nosaltres soparíem, amb una gran finestra que donava al tranquil
carrer Rosal, en qual hi havia el Café Escondido, un nom que lligava a
la perfecció amb el carrer i, vaig intuir, amb el caràcter de la
Marcela.

La Marcela i la Fran eren molt amigues, malgrat que eren del tot
diferents. La Fran irradiava energia, parladora i irònica. De seguida
vaig pensar que en Lucho i la Fran eren en certa manera semblants, com
ho érem la Marcela i jo. El sopar va transcórrer distés, amb música de
Madredeus, mentre els quatre xerràvem de tot una mica, però sobretot del
que jo sentia amb aquell viatge a Xile, amb el qual acomplia un vell
anhel meu de contemplar el Pacífic, i del que faria en els sis dies que
duraria la meva estada al país. Em sentia especialment expectant amb els
primers dos dies, que aniria a passar sol a la ciutat de Valparaíso. En
Lucho i la Marcela ho havien arreglat tot, havien reservat una habitació
en un hotel de Valparaíso i l’endemà m’acompanyarien a l’estació
d’autobusos perquè fes la meva petita escapada a la ciutat que
últimament, des de Barcelona, havia intuït que podia ser un paisatge
sobre el qual escriure.

Abans del viatge, un amic meu, l’escriptor Jordi Coca —que anys enrere
havia estat a Valparaíso— m’havia dit que m’hi sentiria bé: «A tu que
t’agrada caminar sol, amunt i avall, t’interessarà Vaparaíso. Conserva
uns ascensors i funiculars com a Lisboa, per pujar d’un barri a un
altre, i té un aire una mica decadent, melangiós». Vaig explicar-los
això als meus amics xilens, i també que jo veia el seu país com una
illa, entre els Andes i el Pacífic. Crec que van estar d’acord amb el
comentari o, almenys, no em van contradir. De tant en tant, havia de
demanar aclariments sobre alguna paraula o frase incomprensible per a
mi, perquè el seu castellà xilè em resultava una mica difícil de seguir.
Eren les primeres veus xilenes que sentia en el seu propi món i em
trobava encara una mica desconcertat, desitjant prendre el ritme de
seguida al lloc on havia arribat.

Durant el sopar, vaig obsequiar a la Fran i la Marcela exemplars
d’algunes novel·les meves traduïdes al castellà. No s’ho esperaven. En
acabar el sopar, la Marcela em va explicar que aquells dies es
traslladaria a casa de la Fran, que vivia a uns pocs minuts d’allí,
deixant-me l’apartament tot per a mi. Aquest gest de generositat em va
impressionar i alhora em va fer sentir malament, una mica culpable, però
la Marcela s’encarregà de fer-me entendre que elles dues s’ho passaven
d’allò més bé juntes i jo no m’havia d’amoinar. Quan finalment van
marxar tots tres, vaig estar encara una estona despert, mirant el carrer
silenciós a través de la finestra i tafanejant els llibres que tenia la
meva amfitriona, descobrint-hi algunes lectures que també eren meves,
cridant-me especialment l’atenció George Steiner, António Lobo Antunes i
WG Sebald. Justament, d’aquest últim autor tenia *Els anells de Saturn*,
un llibre que a mi m’havia seduït i m’havia convençut de la importància
cabdal de l’escriptor alemany.

Valparaíso
----------

L’endemà, un dia solar i fresc, l’autocar em va dur de Santiago a
Valparaíso en dues hores, un temps que va trascórrer molt de pressa,
mentre passàvem per pobles alegres i nets, del tot horitzontals, turons,
camps de vinyes i una reserva forestal. En arribar a la ciutat
costanera, la imatge em va sobtar una mica. L’estació d’autobusos era a
la part baixa coneguda com El Almendral, una zona amb una certa lletjor,
plena de gent amunt i avall, amb comerços mínims i tronats, paradetes al
terra, on podies trobar qualsevol cosa, aparentment sense cap coherència
—per exemple, revistes, ampolles de colònia, sabates, piles per a les
ràdios—. A l’estació, el punt d’informació estava tancat i, per tant, no
vaig poder aconseguir cap mapa de la ciutat. Vaig alçar la vista, perquè
sabia que el meu hotel era als turons, a Cerro Alegre, però el que vaig
descobrir em va desorientar. Els turons que jo albirava, no semblaven
per a res les boniques fotografies de cases de colors, algunes amb una
certa elegància, que jo havia vist abans de fer el viatge. Des d’El
Almendral, les construccions que s’escampaven pels turons semblaven molt
humils i caòtiques. Vaig preguntar pel Cerro Alegre i em van indicar que
era a l’altre costat de la ciutat. Amb la meva petita bossa a l’esquena,
vaig agafar un microbús que em duria fins al carrer Urriola, on havia de
trobar l’hotel DaVinci, un establiment propietat d’una italiana, alegre
i atenta, que havia comprat una casa amplia a l’inici del carrer Urriola
per convertir-la en un modest hotel, senzill i agradable.

Minuts després de registrar-me al DaVinci sortia de nou al carrer, ara
sí amb un plànol de la ciutat que m’havia donat la italiana. De sobte,
l’estat d’estranyesa i somnolència en que em trobava va desaparèixer.
Era al peu de Cerro Alegre, ascendint per Urriola, i després per
Almirante Montt. A l’esquerra d’aquesta via hi havia el Cerro Concepción
i a la dreta el Cerro Alegre. Carrers tranquils, de cases de colors, amb
les teulades de dues aigües. Gairebé sense trànsit rodat i amb pocs
vianants, vaig pujar per Almirante Montt, sense voler desviar-me pel
petit dèdal de carrers dels dos barris. Ja hi hauria temps per a això,
em deia, mentre continuava l’ascensió. Ara tenia un propòsit molt
definit, volia arribar a dalt del dels turons, fins a l’avinguda
Alemania, que resseguia les elevacions i des d’on tindria una vista
panoràmica de la ciutat i de l’oceà. Això m’havia explicat la Marcela i
m’ho havia confirmat la italiana de l’hotel.

Quan a la fi vaig arribar a l’avinguda Alemania, no em va decebre el
paisatge. Als meus peus, una munió de cases amb jardins que davallaven
pels turons fins a la part baixa de la ciutat, l’anomenat Plan. A la
mateixa avinguda, les cases amb una arquitectura de finals del segle XIX
i principis del segle XX, residencial, elegant, s’alternava amb alguns
edificis més nous i eclèctics i d’altres molt més modestos. Hi havia un
cert desequilibri en el que veia però no em molestava pas. Mentre
caminava, no deixava de mirar cap al Pacífic, amb un blau intens, quasi
rabiós. A recer del port, hi havia amarrades naus de guerra de la Marina
xilena, així com vaixells mercants. Abans del meu viatge, jo havia estat
llegint sobre la història de Valparaíso, de la importància del seu port,
de la mateixa ciutat i la influència britànica, visible no només en els
noms de molts carrers, sinó en algunes construccions i en alguns detalls
del caràcter dels seus habitants. També sabia que havia estat una
història de decadència, en perdre el seu paper estratègic amb l’apertura
del canal de Panamà, i fins i tot tràgica, per culpa de terratrèmols i
incendis devastadors.

Guaitant el Pacífic des de l’avinguda Alemania, vaig pensar en una
novel·la que volia escriure algun dia sobre els navegants russos, molt
menys coneguts que els britànics o els francesos, que havien resseguit
aquella costa durant els segles XVIII i XIX. No era el moment encara per
aquell llibre, però. Mentre avançava per l’avinguda, per damunt d’altres
*cerros* —Cárcel, La Loma, San Juan de Dios, Yungay—, els barris pels
quals passava ja no tenien gaire a veure amb Cerro Concepción o Cerro
Alegre. Les cases cada vegada eren més humils i fins i tot era visible
un cert abandonament. *La Joia del Pacífic*, com anomenaven a
Valparaíso, ho continuava sent, però no brillava com ho havia fet en els
seus moments de màxim esplendor (Mentalment, vaig establir un cert
paral·lelisme amb una de les ciutats que més estimo, la portuguesa
Porto). En arribar al Cerro Bellavista, vaig començar a davallar pel
carrer Hector Calvo, sorprenent-me les escombreries que s’hi
amuntegaven. De tant en tant, veia també gossos sense amo, almenys
aparentment (després en Lucho m’explicaria que els gossos abandonats
eren una cosa normal a Santiago, i encara més a Valparaíso).

Igual que el paisatge, la poca gent que veia a Cerro Bellavista també
semblava diferent —més pobra—­ que la que havia trobat mentre ascendia
per l’Almirante Montt o l’avinguda Alemania. Finalment, vaig dir-me que
era el moment de desfer el camí.

El passejant
------------

Durant dos dies, vaig passejar amunt i avall pels Cerros Concepción i
Alegre. La vida em semblava quieta, com en un conte feliç d’una ciutat
dins d’una altra ciutat —aquells turons en oposició als altres o a la
part baixa, els barris d’El Almendral i El Puerto—. Vaig fer-me amb la
cartografia d’aquell petit món. Els carrers Almirante Montt, Templeman,
Lautaro Rosas, Capitán Morgan, el passeig Atkinson, el passeig de los
Yugoslavos, Miramar, plaça San Luis, el passatge Pierre Lotti. Noms
evocadors, façanes de colors, finestres darrere les quals discorrien
històries. Entremig d’aquell paisatge, vaig descobrir l’església
luterana de Valparaíso, l’església anglicana Saint Paul, el Museu de
Belles Arts.

Un matí, mentre era al Flora Cafè, al petit passatge Pierre Lotti —tan
sols mitja dotzena de cases, cadascuna amb el seu jardí al davant, des
de les quals es veia l’oceà i el jardí del Conservatori de Música—, em
van sorprendre els cants d’unes veus harmonioses, procedents del
conservatori, que em traslladaven a algun lloc de Centreeuropa. Vaig
pensar en les persones que hi anaven a cantar, desconegudes per a mi.

Al cafè no hi havia cap altre client, tan sols la propietària, una dona
amable, encuriosida amb la meva presència a Valparaíso —un home sol,
estranger, fora de la temporada turística—. La propietària del cafè i jo
vàrem iniciar una tímida conversa. Discretament, la dona es va queixar
de la poca clientela que tenia. L’ajuntament li posava moltes
dificultats perquè col·loqués a la façana algun reclam amb el que
aconseguir que entrés més gent al seu negoci. El Cerro Concepción estava
catalogat com Patrimoni Històric de la Humanitat i el rigor de les
autoritats respecte a això complicava qualsevol intervenció que
volguessin fer els comerciants. Jo entenia la dona, però m’alegrava de
l’actitud dels qui tenien responsabilitats polítiques sobre el paisatge
de Cerro Concepción i Cerro Alegre. Gràcies a ells es preservava un món
que, en cas contrari, potser ja hauria engolit la construcció anàrquica
d’altres llocs de la ciutat. Deu ser justament la bellesa dels dos
turons, amb la seva barreja d’arquitectura europea, les vistes sobre
l’oceà i l’ambient més tranquil que al Plan, el que ha fet que uns
quants estrangers s’hi hagin instal·lat.

Caminant per la part alta de Templeman, quan fa una pronunciada pendent
i el carrer és ple de flors i sense asfaltar, em va xocar descobrir una
pintada en anglès que deia *We are not hippies, we are happies*. Potser
sí, vaig dir-me, una tarda que vaig sentir com una dona parlava en
català a les seves dues filles, moments abans d’entrar a una casa, sense
que jo gosés dir-li res. Per la manera de vestir i moure’s, era evident
que no eren turistes sinó que vivien al Cerro Alegre. Vaig comentar-ho
en un bucòlic cafè, Casa Kultour, on em vaig aturar a prendre una aigua.
Em van informar que la dona catalana vivia a la casa on jo l’acabava de
veure entrar.

Per davallar des d’aquest món de conte a la part baixa de la ciutat, ho
feia caminant per Urriola, però sobretot m’agradava utilitzar dos
ascensors. Un era el de la Reina Victòria, que em traslladava de Cerro
Concepción al carrer Cumming, una artèria que s’ascendia als propers
Cerro Panteón i Cerro Cárcel des del Plan. En aquesta part de
Valparaíso, el moviment és incesant, s’hi concentren les oficines, el
comerç popular —que a mi em primer em va semblar caòtic, però que
després vaig entendre que tenia el seu propi ordre— i bona part dels
serveis. Hi havia força gent arreu, amb molt trànsit de vehicles entre
els quals em van sorprendre els troleibusos. Enmig d’aquest bullici, com
dues illes, vaig fixar-me en el restaurant *Hamburg* —amb un curiós
subtítol, *El navegante alemán*— i el cafè *Cinzano*, que m’havia
recomanat la Marcela. Fent-li cas, vaig entrar al *Cinzano* i vaig
prendre un cafè i un aigua amb gas, sol a la barra, des d’on podia
contemplar el menjador gairebé buit, amb excepció d’una taula ocupada
per unes brasileres a les que costava acabar el dinar. Hi havia música
de tangos i vaig preguntar-me si els propietaris tindrien alguna relació
amb l’Argentina (Dies després, la Marcela em diria que no, que allò dels
tangos era degut al caràcter portuari de la ciutat).

L’altre ascensor que utilitzava per baixar dels turons era el d’El
Peral, que vaig descobrir al final del passeig Yugoslavo, al Cerro
Alegre, en una bucòlica plaça elevada sobre la ciutat, en la que destaca
el Palau Baburizza, seu del Museu Municipal de Belles Arts, i des de la
que es contempla l’oceà i el proper Cerro Artilleria. En tan sols uns
segons, l’ascensor em feia davallar a l’enrenou de la plaça Justícia, un
espai gran, en el qual conflueixen diferents vies amb molt de trànsit
rodat. A la plaça, em vaig fixar de seguida en un edifici d’oficines
molt gran, massís i gris, sobre la porta del qual hi havia el rètol:
*Compañia Chilena de Navegación Interoceánica*. De seguida vaig
imaginar-me a algú —un home, amb més cinquanta anys, probablement sense
família— treballant en un dels despatxos de l’empresa de transport
marítim. El mateix personatge que potser en acabar la seva jornada
laboral prenia una cervesa al *Cinzano* o sopava a l’*Hamburg.* L’home
viu en un edifici vulgar, a la part baixa de la ciutat, potser a El
Almendral. Alguns diumenges, puja al Cerro Concepción, fent servir
l’ascensor de Reina Victòria i continua per Almirante Montt o per
Templeman, fins a la plaça San Luis. Hi va per trobar-se amb algú —un
vell amic, una antiga nòvia, un pare o un germà?—. He aquí el relat per
construir encara, l’embrió de la novel·la. Dos mons en una mateixa
ciutat, separats tan sols per uns segons d’ascensor, un oficinista
portuari amb els seus somnis fracassats que es troba amb algú que viu
dins d’un conte als Cerros. A partir d’aquí, qualsevol cosa és possible,
l’escriptura dirà (el Pacífic, el viatge, la memòria).

El segon dia a Valparaíso, des de la plaça Justícia vaig caminar pel
carrer Cochrane fins la plaça Echaurren, al bell mig del barri El
Puerto, el més antic de la ciutat. Edificis desballestats, al peu dels
quals hi ha les parades del mercat. Després de badar una mica, vaig
pujar al Cerro Artilleria, per contemplar la espectacular casa
victoriana que hi ha al número 156 del carrer Artillería, obra d\`uns
arquitectes italians, a principis del segle XX. Vaig quedar-m’hi una
estona, gaudint de les vistes sobre l’oceà des del passeig 21 de Mayo, i
després caminant una mica pel barri, fins que vaig tornar a davallar al
Puerto. Mentre voltava pels carrers adjacents a la plaça Echaurren, un
home que no hi era tot va començar a seguir-me. Anés on anés, l’home em
seguia i em deia coses, sense que l’entengués. Jo no tenia por però
tampoc cap ganes de tractar amb un pertorbat, així que vaig apressar el
pas, inútilment. Ell, sempre era darrere meu i cada vegada més a prop.
Finalment, va arribar fins al meu costat, dedicant-se a imitar els meus
gestos. Mal afaitat, despentinat i brut, amb una petita motxilla a
l’esquena, duia a una mà un llibre en anglès que jo no vaig saber veure
si era una novel·leta barata o un manual d’instruccions d’alguna
màquina. Finalment, vaig dir-li amb brusquetat que em deixés d’empipar i
vaig dirigir-me cap la plaça Justícia. Em vaig tombar una vegada i vaig
descobrir que l’home no hi era. Potser els carrers al voltant
d’Echaurren eren el seu límit. Mentre hi pensava, vaig tornar a observar
l’edifici de la *Compañia Chilena de Navegación Interoceánica.* Potser
faria que el meu personatge, l’oficinista, conegués al pertorbat.

Les darreres hores del meu segon dia a Valparaíso, vaig dedicar-les a un
últim deambular per Cerro Alegre i Cerro Concepción. Volia sentir el
silenci i la frescor de l’aire al passatge Pierre Lotti, a Lautaro
Rosas, a la plaça San Luis, al passeig Atkinson. En últim lloc, vaig
pensar en el quadre del mateix nom del pintor xilè Alfredo Helsby,
nascut a Valparaíso a principis del segle XX, fill del fotògraf britànic
William G. Helsby. El pare del pintor havia estat l’introductor del
daguerrotip a Xile. Alfredo Helsby era considerat el gran paisatgista
del Sud del país, però a mi m’havia cridat sobretot l’atenció una
pintura que representava el passeig Atkinson. El quadre s’exposava al
Museu de Belles Arts i jo no l’havia pogut veure perquè estava tancat
durant els dos breus dies de la meva estada a la ciutat. Els viatges
també són això, les dificultats, allò que no aconseguim o que descobrim
massa tard, quan ja no ens resta temps. Si hagués disposat d’un dia més,
hauria vist l’obra d’Alfredo Helsby, però havia de tornar a Santiago de
Xile. Vaig imaginar que el meu personatge, l’oficinista de l’empresa de
navegació, coneixia el quadre d’Helsby, que potser en parlava amb qui
anava a veure alguns diumenges a la plaça San Luis. Pensant en això,
també en la dona que parlava en català les seves filles a Templeman, la
italiana del meu hotel, la propietària del Flora Cafè, el pertorbat d’El
Puerto, els gossos vagabunds, els operaris dels ascensors, un carrabiner
que havia trobat la tarda anterior fent guàrdia sol i fumant a Cerro
Concepción, un venedor de refrescos a qui havia comprat una beguda a
l’avinguda Alemania, el cambrer del *Cinzano*, una parella sola que
havia vist sopant a l’*Hamburg*, una noia estrangera —potser francesa o
holandesa— amb qui m’havia creuat en diferents moments a Cerro
Concepción, aparentment fent el mateix que jo, passejant, vaig baixar
amb l’ascensor Reina Victòria i vaig caminar per El Almendral, enmig de
la gentada, les parades al terra, els negocis tronats, més gossos, fins
a l’estació d’autobusos. Havia de deixar Valparaíso, físicament, però la
ciutat ja formava part del meu mapa personal.

La presentació
--------------

De nou a Santiago, abans de la presentació, vaig tenir temps de fer un
passeig tranquil pel parc que ocupa el Cerro Santa Lucia. A l’entrada
del recinte, un conserge, amable i polit, s’encarregava d’un rutinari
control dels visitants. L’home em va lliurar un full perquè hi posés les
meves dades. Mentre ho feia, em vaig fixar en la gran quantitat de nois
i noies que passaven l’estona sobre l’herba, alguns amb una actitud molt
amorosa, i em vaig preguntar si també haurien estat requerits pel
conserge per complir el tràmit del registre. Probablement no. El
conserge, en veure el que jo havia escrit al seu registre, em va
recomanar que em fixés en un escut que hi havia en una de les portes
d’accés. Imaginant-me què em trobaria, vaig fer una ullada indiferent a
l’escut del Regne d’Espanya i després vaig passejar amb calma pel parc.
Faltaven només un parell d’hores per a la presentació de la novel·la a
la llibreria Lea Más. Aquest acte no m’amoïnava però, en canvi, si
pensava en la conferència que l’endemà havia de fer a la universitat em
sentia una mica nerviós i un passeig per la placidesa del parc em va
semblar que m’aniria bé, que em distreuria.

Quan finalment vaig creure que havia d’abandonar el parc i tornar a casa
de la Marcela, vaig a aturarme a l’entrada, per explicar-li al conserge
que havia vist l’escut, però que jo era català i no em deia res, que em
resultava indiferent. Llavors, el conserge va somriure i es va disculpar
per haver-me recomanat que em fixés en l’escut. Era evident que li sabia
greu haver-me potser ofès amb el seu suggeriment. A manera de comiat,
una mica dubtós, va desitjar-me sort amb la meva «Emancipació». Una
estona després, camí de la llibreria amb en Lucho li explicava a aquest
l’anècdota del conserge. Vam convenir que «Emancipació» era un terme
veritablement sorprenent en boca d’un subaltern i més dirigint-se a un
visitant estranger.

Encara pensava en el conserge quan vaig trobar-me a la llibreria Lea
Más, al Centre Cultural GAM. La llibreria, moderna i còmoda, era buida
quan l’editor i jo vam aparèixer però, a diferència de com m’hauria
sentit al meu país, no em vaig inquietar gens. Estava convençut que hi
hauria públic. A poc a poc, van començar a arribar els primers
assistents: la Fran i la Marcela, després l’editora Ana Cruz, que havia
muntat una pàgina web per a l’edició en castellà de la novel·la, el seu
company, el professor de Filosofia Miguel Ruíz i el fotògraf Claudio
Marin, també professor de Filosofia, així com Luís López-Aliaga,
escriptor i editor de Montacerdos, que compartiria amb Marcela la
presentació del llibre. A mi aquest detall, que Ana Cruz i Luís
López-Aliaga, editors d’altres segells editorials, col·laboressin amb
l’editor del meu llibre em va sorprendre una mica. Indicava una
complicitat i generositat força gran. Mentre esperava, vaig conèixer
Nicolás Cruz, un jove escriptor xilè i vam estar una estona xerrant
(Setmanes després, ja a Barcelona, descobriria que Nicolás Cruz era
autor d’un llibre anomenat *No le debo nada a Bolaño y otros cuentos
para adultos).*

Finalment, em vaig trobar que la llibreria era plena, amb més de
quaranta persones, algunes dretes. A la primera filera, hi havia Antonio
Ostornol, escriptor i director de l’Escola de Literatura de la
Universitat Finis Terrae. A Ostornol, un home de la meva generació,
d’aspecte reposat i irònic, l’havia vist feia unes setmanes a Barcelona,
on ell hi havia viatjat per un assumpte relacionat amb la universitat.
Havíem compartit un cafè amb l’editor en una cafeteria de l’Estació de
Sants, el dia que ell havia de tornar a Xile, i havíem parlat de
diferents coses, però sobretot de com enfocar la conferència amb els
seus estudiants. A Barcelona, pocs dies abans del viatge a Xile, en
Lucho m’havia fet arribar un exemplar de *Dubrovnik*, una bona novel·la
d’Ostornol (que llegiria més tard, després de tornar de Xile).
Dubrovnik, vaig pensar, justament un dels paisatges de *Nocturn de
Portbou*.

La presentació va discórrer amb placidesa —Marcela Rivera va llegir un
text sobre la importància dels detalls, de la mirada, molt filosòfic,
descrivint el meu llibre com una novel·la meditativa i Luis López-Aliaga
va llegir-ne un altre, parlant de la figura del pare, o de la seva
absència, intuint un cert caràcter autobiogràfic de la novel·la—. Mentre
ells parlaven, darrere nostre, uns grans finestrals s’obrien al carrer,
en una tarda santiaguenca plena de vida, amb vianants, ciclistes,
patinadors. Jo em sentia plenament feliç, a l’altre costat del meu món.
Aquell any, ja havia estat fent dues conferències a França però no
deixaven de formar part d’un paisatge conegut, pròxim. En canvi, l’acte
a Santiago tenia alguna cosa d’excitant.

En acabar la presentació, vaig signar uns quants exemplars de la
novel·la i tot seguit em vaig deixar portar per l’editor i els altres
fins a un sopar en un restaurant de Lastarria. A un costat, tenia
Antonio Ostornol. L’home estava cansat, potser havia tingut un dia dur,
però era evident que li agradava ser en aquella taula, exercint el seu
paper de patriarca, de figura respectada com a director de l’Escola de
Literatura. De tant en tant, intercanviàvem algun comentari sobre la
diferència d’edat entre la majoria dels presents i nosaltres dos. A
l’altre costat, va seure un professor d’Història de la universitat i vam
estar parlant gairebé durant tot el sopar sobre l’actualitat política a
Catalunya. Al meu país víviem un moment singular, ple d’expectatives,
d’il·lusions i algunes pors. Dintre de pocs dies era el 9-N, la jornada
en que a Catalunya estàvem convocats a una consulta, una mena de
referèndum que, tot i descafeinat, havia de servir per saber si els
catalans volíem un Estat propi i independent. El professor xilè va
escoltar els meus arguments amb molta atenció i crec que no es va
sorprendre quan li vaig assegurar que jo no era nacionalista, sinó
independentista. Ningú no podia dir-me què era jo. I això ells, xilens,
que com la resta de llatinoamericans havien hagut d’alliberar-se dels
espanyols amb guerres, ho havien d’entendre. El professor, somrient, va
assegurar-me que entenia a la perfecció el dret a l’autodeterminació.

Després del sopar, vam arribar-nos fins al Cafè Escondido. Allí la
celebració va continuar fins a ben entrada la nit. Amb Ana Cruz vaig
parlar força sobre literatura juvenil, ja que la seva editorial (Gata
Gorda Ediciones) era juvenil i jo havia escrit quatre novel·les d’aquest
gènere. Vaig explicar-li que les meves novel·les juvenils duien una
certa càrrega social, fins i tot política, i que a mi m’agradava
descriure-les com a realistes. Mentre parlàvem, jo amb prou feines
prenia un glop de la meva cervesa o tastava alguna cosa de menjar.
Rient, Ana Cruz em va descriure com un «asceta». Més que ascetisme, era
una certa sensació de desgana física que m’envaeix cada vegada que faig
un acte públic, ja sigui un club de lectura, una xerrada o fins i tot
una entrevista.

Ana Cruz era una persona amb caràcter i expansiva i, a diferència del
professor d’Història, crec que li xocava el meu rebuig a Espanya. Ella
havia viscut a Madrid i hi conservava amics, un bon record d’un temps
que devia haver estat feliç. En algun moment de la nit, va esmentar la
paraula «unitat», suposo que de tipus cultural o sentimental. El seu
desconcert va ser evident quan, en demanar-ne per què els catalans
volíem separar-nos d’Espanya, li vaig respondre que, en realitat,
anímicament jo estava desconnectat del tot dels espanyols, que el meu
món no tenia res a veure amb ells.

Durant la conversa, l’Ana va fer broma sobre la gent que corria a les
curses atlètiques. No li vaig dir que jo, dues o tres vegades a la
setmana, sortia a córrer per la serra que envolta Barcelona o seguint el
riu Besòs fins al mar i, quan tenia suficient força, fins a la ciutat
veïna de Badalona. Tampoc vaig explicar-li que havia participat en
curses de deu quilòmetres i que volia arribar a aconseguir fer mitges
maratons. No vaig dir-li res sobre allò perquè em semblava una
intel·lectual que no simpatitzava amb l’esforç físic. Jo, en canvi, era
un escriptor a qui anava molt bé sortir a córrer en companyia dels meus
personatges, de les meves històries.

Cap a les dues del matí, vaig disculpar-me dient que havia d’anar-me’n
perquè l’endemà, abans de les deu del matí, havia de ser a la
universitat fent la conferència. Volia dormir una mica i no hauria
suportat tenir ressaca l’endemà. Vaig deixar els xilens, mentre ells
marxaven a continuar la festa a un altre local. Ja a l’estudi de la
Marcela, abans de ficar-me al llit, vaig mirar a internet qui era
Subercaseaux, ja que sempre m’ha interessat el nom dels carrers. Pedro
Subercaseaux era un pintor xilè nascut a Roma el 1880. Un detallista,
amb ofici, que havia tingut una vida al final estranya ja que ell i la
seva dona havien demanat al Papa autorització per al divorci i,
posteriorment, havien ingressat en ordres religioses separades. Un
artista que acabava fent de monjo era per a mi una història una mica
irreal. El pintor havia mort a Santiago de Xile al 1956, dos anys abans
que jo nasqués a Barcelona. Vaig deixar estar el pintor religiós i vaig
dedicar una bona estona a revisar el text de la conferència.

Una mirada interrogativa
------------------------

L’endemà, els estudiants de literatura i potser futurs escriptors
m’esperaven a la Universitat Finis Terrae, on vaig arribar en taxi, amb
en Lucho, la Marcela i la Fran. Amb els estudiants també hi havia el
degà, Antonio Orostol, i alguns professors, com Lorena Amaro. Els
estudiants, previàment, havien llegit el text d’*Una mirada
interrogativa*, la conferència que havia escrit expressament per a ells
així que vaig començar a deixar fluir el que creia que podia
explicar-los sobre l’experiència d’un escriptor, les dificultats, els
anhels, i com el que havia viscut havia influït en el meu treball.
Mentre els parlava i els veia tan atents, fins i tot uns quants prenent
notes, no podia deixar de pensar en el que m’havia explicat la Fran feia
una estona al taxi. La Universitat Finis Terrae era molt lluny dels
barris on vivien els seus estudiants i, alguns d’ells, podien necessitar
dues hores o més per arribar-hi. De vegades, alguns es morien de son
durant les classes. Alguns també venien d’entorns una mica durs i,
malgrat tot, cobejaven el somni de ser escriptors. Veient-los, vaig
suposar que devien tenir entre vint i vint-i-cinc anys. Joves i
il·lusionats, potser massa. Sense desmoralitzar-los, vaig tractar de
fer-los entendre la realitat gens amable de l’ofici d’escriure, fins i
tot la seva aspror, i vaig recomanar-los la conveniència de tenir una
feina que els assegurés un mínim d’estabilitat econòmica perquè així
poguessin gaudir d’una mica de llibertat i escriure el que volguessin.

La xerrada va discórrer amb fluidesa, mentre descabdellava el que havia
estat la meva vida, la seva relació amb la meva bibliografia, la
importància del viatge literari i el fet d’entendre l’acte d’escriure
com una pràctica artística i una pulsió. Els estudiants feien les seves
preguntes. En algun moment, inevitablement, es va fer esment de la meva
amistat amb Roberto Bolaño. Jo vaig explicar-los algunes anècdotes
simpàtiques i també algunes consideracions serioses. Bolaño i jo havíem
coincidit durant uns anys, que havíem estat molt amics, però que després
cadascú havia seguit el seu camí, i només ens havíem tornat a veure
ocasionalment a casa del nostre comú amic AG Porta. Aquest, em deia que
Roberto sempre preguntava per mi, sobre què escrivia. Jo ho agraïa, però
m’estimava més mantenir una certa distància amb ell. Vaig reconèixer als
assistents a la conferència que jo era molt individualista en refèrencia
al meu amic, sense més detalls.

Per la seva banda, Lorena Amaro em va sorprendre amb una pregunta molt
directa (no hi estic acostumat), demanant-me si després d’aquell viatge
escriuria sobre Xile i sobre les persones que havia conegut en la meva
estada al país. Vaig dir-li que sí, que jo escrivia a partir de la
imaginació però també de l’experiència, dels llocs i les persones que
coneixia. Escriuria el relat dels meus dies a Xile. Loreno Amaro també
va comentar que la bibliografia afectiva que els havia donat (els
llibres d’altres que m’havien marcat) no era gens xauvinista. No vaig
dir-li res, però dins meu vaig agrair-li el comentari. Les afinitats són
les que anem trobant a través de les lectures, l’experiència, la
reflexió intel·lectual i els sentiments i no tenen perquè estar
condicionats pel veïnatge. Llavors, la Lorena va esmentar Cynthia
Rimsky, una escriptora xilena d’origen jueu que vivia a Buenos Aires,
que també treballava a partir del viatge. Segons Lorena, els llibres de
Cynthia i els meus eren diferents però hi havia un punt de contacte en
la utilització del viatge.

En acabar la conferència els estudiants van fer-me encara algunes
preguntes més. Un noi volia conèixer la meva opinió sobre la «memòria
perduda» i una noia es va interessar pel que jo pensava sobre la relació
entre l’autobiografia i la ficció. Jo em sentia cansat per l’esforç de
la xerrada, però feliç, fins i tot afalagat per aquell interès tan
sincer. També em sentia a gust amb estudiants així, futurs escriptors
que parlaven de literatura, acostumat, o avorrit, com estava a que en
altres entorns els escriptors parlessin sobretot d’avançaments de drets
d’autor, tiratges de llibres, favors i també travetes que es feien uns
als altres dins d’un món esquifit.

En una cafeteria próxima a la universitat, vam continuar xerrant en
Lucho, la Marcela, la Fran, Antonio Orostol, Lorena Amaro i la noia que
preguntava per la relació entre autobiografia i ficció. Durant la
conversa a la cafeteria, La Lorena em va parlar de *Poste restante*, de
Cynthia Rimsky, un estrany llibre de viatges de l’autora a la recerca
d’un passat incert, en el fons potser fals, a partir de la troballa d’un
suposat àlbum familiar. Per la seva banda, la Marcela em va citar
*Ramal*, una curiosa novel·la de la mateixa autora, també fonamentada en
el viatge. Vaig prendre nota dels títols, disposat a buscar-los i
llegir-los.

Després de la tertúlia a la cafeteria, ens vam acomiadar i en Lucho ens
dugué passejant a la Marcela i a mi fins a la Facultat de Filosofia de
la Universitat Catòlica on ell havia estudiat. Era un edifici noble, al
voltant d’un gran pati de gespa sobre la qual alguns estudiants ja
dinaven i altres senzillament petaven la xerrada, mentre esperaven les
classes de la tarda o potser el moment de tornar a les seves cases. La
facultat de Filosofia em feia recordar els meus anys a Belles Arts, dels
millors de la meva vida. Vaig pensar en els futurs filòsofs xilens que
menjaven entrepans o la carmanyola sobre la gespa. Alguns, igual que els
futurs escriptors alumnes de la Finis Terrae, devien viure molt lluny
d’allí i, tal com m’havien explicat la Fran, necessitaven hores per
arribar-hi. Santiago de Xile era una ciutat immensa i mal comunicada,
amb una circulació que de vegades podia ser molt densa i caòtica, un
turment si et trobaves en un atascament, un «taco», que en deien ells.
Qui voldria, doncs, deixar aquella gespa, un petit oasi, alegre, distés,
per sortir a la ciutat inhòspita i potser acabar, cansat i nerviós, en
un humil apartament d’un barri llunyà? Imaginava als estudiants,
finalment, acceptant que havien d’abandonar la facultat i pujant als
autobusos de tornada a casa, en companyia d’empleats de les oficines i
treballadors de diversos negocis, alguns d’ells llegint *El Mercurio* o
*La Tercera,* altres consultant el telèfon mòbil o mig endormiscats,
mentre algun estudiant de Filosofia encara té humor de llegir apunts
sobre Epicur o Spinoza.

Després de la visita a la Facultat, vàrem traslladar-nos al bar Las
Lanzas, on Lucho havia passat bona part de la seva joventut de comunista
conspirant amb altres camarades contra la dictadura xilena. Vam seure a
la terrassa del bar, protegida del sol implacable del migdia per un
enorme tendal. L’ambient era popular i d’estudiants alhora. Mentre
preníem un aperitiu i en Lucho i la Marcela parlaven, jo tractava
d’imaginar-me on duien els carrers rectilinis que delimitaven la plaça
on es trobava el cafè. Devien recórrer illes i més illes de cases,
saltaven d’un barri a un altre, potser canviaven de nom i acabaven
bifurcant-se, extraviant-se, molt lluny de las Lanzas, en llocs on jo no
hi estaria mai i on pares i mares esperaven els futurs llicenciats en
Filosofia que havia vist a la Universitat Catòlica. No sé com, vaig
parlar dels meus fills, de les seves il·lusions, de la vida que
tindrien. Algun dia jo no hi seria, vaig pensar, però això no ho vaig
dir.

Després de Las Lanzas, vam trobar-nos per dinar amb la Fran en un local
proper molt conegut, especialitzat en empanades. Vam seure en una taula
a l’altell, un espai xafogós i tancat i vaig enyorar l’àmplia i
ventilada terrassa de Las Lanzas. Potser per la inèrcia de la conversa a
la Facultat i a las Lanzas, vam tornar a parlar de política, sobretot de
comunisme. Van riure quan els vaig explicar que de jove, quan tenia
vint-i-tres o vint-i-quatre anys, havia conegut algunes persones d’un
minúscul partit troskista i que havia acabat escrivint un text per a
ells, una mena de pamflet del qual no recordo què deia i, gairebé sense
adonar-me, m’havia trobat a la llista electoral per la circumscripció de
Girona d’aquell partit, en unes eleccions al Parlament de Catalunya. En
realitat, jo no era troskista, només algú inquiet i perdut alhora, que
buscava alguna cosa en la que creure. Gairebé sense adonar-me, havia
acabat acceptant ­—com devien haver fet altres «candidats» a diputat— la
proposta del partit i d’aquesta manera, els veritables revolucionaris
podien continuar amb la pseudoclandestinitat i els seus plans per
conscienciar i alliberar el proletariat. Tot plegat tenia un punt
d’irresponsabilitat i precipitació, fins i tot de comicitat, una barreja
de Franz Kafka i Groucho Marx.

Vaig explicar als xilens l’absurditat del dia de les eleccions, quan
seguírem el recompte de vots en un pis desmanegat. En un menjador pelat,
algú havia posat un televisor per seguir els resultats. Hi havia molt
poca gent, per una banda els universitaris, una mica el grup dirigent, i
per altra banda persones d’extracció evidentment humil. Per sobre d’uns
i altres, destacava la figura del lider (crec que li deien Camarada
Germán, però ja no ho recordo bé) que havia tornat d’un suposat exili a
París. El que més em va impressionar va ser els aplaudiments dels
presents en comprovar per la televisió que havien superat en vots a una
altra formació troskista. A mi em va resultar un detall revelador. En
sentir això, els xilens van somriure, probablement ells també havien
viscut situacions semblants.

La conversa sobre el meu troskisme accidental i sobre les variants
polítiques xilenes, enmig de la calor horrible del local on ens
trobàvem, va acabar a mitja tarda i ens vàrem separar. Tots necessitàvem
descansar una mica, sobretot jo, que a les set del vespre m’esperava una
xerrada al Centre Català de Santiago.

El nàufrag francès, els absents i la quietud de la nit
------------------------------------------------------

Quan encara faltaven un parell d’hores perquè em trobés amb l’editor i
anéssim al Centre Català on havia de fer una xerrada, vaig deixar
l’estudi de la Marcela per fer una volta per Lastarria. Després de
recórrer els seus carrers tranquils i agradables, vaig allunyar-me una
mica seguint el perímetre del parc del Cerro Santa Lucia, que limitava
amb l’avinguda Libertador General Bernardo O’Higgins, una via on hi
havia el palau presidencial La Moneda, la Biblioteca Nacional, l’Arxiu
Nacional, universitats i el mateix Centre Cultural Gabriela Mistral on
jo el dia abans havia fet la presentació, així com centres comercials,
teatres, cafès. Just allí, davant d’aquella artèria de vida política,
cultural i també econòmica, en un banc del parc, vaig veure un negre alt
i fort, d’uns quaranta anys i escaig, que vestia amb pulcritud, amb
americana, i tenia una bossa de mà al terra. La seva mirada i la meva de
seguida es van trobar i l’home, des de lluny, sense aixecar-se del banc
on seia, em va dirigir un cordial i inequivoc: *Monsieur, ça va bien?*
al qual vaig correspondre amb una lleu inclinació de cap, somrient, però
sense aturar-me. Era jo un mal educat, o era només que no podia seguir
una conversa en francès amb aquell home i això m’avergonyia? Vaig tenir
clar que el negre, potser francès o nascut en alguna antiga colònia
francesa, era un estranger com jo i vaig intuir que es trobava ben sol
en aquell banc, com una mena de nàufrag en una ciutat de blancs que
desconeixien la seva llengua. Com havia arribat fins allí, quina era la
seva història? L’home havia tractat d’apropar-se a mi, de trencar la
seva solitud i jo, més per vergonya que no per por, havia rebutjat el
seu gest. Em vaig sentir en deute amb ell, mentre em dirigia a carrers
que ja no pertanyien al barri de Lastarria, sinó que formaven part d’un
altre Santiago de grans edificis, oficines, cotxes i un munt de gent
amunt i avall.

Quan va arribar l’hora, en Lucho em va acompanyar fins al Centre Català,
situat en un edifici ampli, de dues plantes, envoltat de jardí, a
Providencia, un barri de classe mitjana-alta. Ens van rebre dues
persones responsables de l’entitat, d’origen català, tot i que tenien
certes dificultats per parlar el meu idioma. Eren obsequioses, molt
amables, i havien preparat una mica de menjar i refrescos per a després
de la xerrada. Mentre esperàvem en una sala enorme, vam convenir que era
millor que parlés en castellà, ja que vindrien persones que eren xilenes
del tot. Jo em sentia cansat, una mica impressionat per les dimensions
de la sala, en la qual feia massa calor. A més a més, no tenia molt clar
l’objecte de la meva xerrada, ja que se m’havia suggerit que les
persones assistents potser estarien molt interessades en conèixer els
últims esdeveniments polítics a Catalunya per algú que acabava
d’arribar. A mi la idea de modificar el sentit de la xerrada no em
convencia gaire, haguès volgut sobretot parlar de la meva relació amb la
literatura, però vaig fer-me a la idea que això no podria ser del tot
així.

Mentre esperàvem, va aparèixer una dona gran que semblava transportada
directament a Santiago des d’alguna ciutat catalana. La dona tenia
assaig amb la coral, però havia tret el cap per la sala on érem
nosaltres per saludar-me. Després va arribar una dona jove que
s’expressava en català però amb un lleu accent, molt dolç, que jo era
incapaç d’identificar fins que, després de preguntar-li, em va explicar
que era la professora de català, tot i que era xilena. Mentrestant, el
temps anava passant i em preguntava si ens hauríem equivocat d’hora,
però pel posat nerviós dels responsables ja podia intuir el pitjor. Les
meves sospites es van confirmar quan va aparèixer un home alt i cepat,
xilè, que es va presentar com el director d’un taller literari i,
finalment, una noia menuda inquieta, xilena també, alumna del mateix
taller literari, la qual va explicar-nos que treballava en un assaig
relacionant la poesia i la Física. Aquell era tot el meu públic, sis
persones, la meitat dels quals de fet eren xilens. En deferència
sobretot a la noia menuda i la professora de català, vaig fer la meva
xerrada, evitant tota referència a la política i centrant-me en els meus
llibres. Mentre ho feia, no podia deixar de pensar on eren els absents,
els catalans que haurien d’haver ocupat les desenes de cadires buides de
la sala. Era l’altra cara de la presentació a la llibreria Lea Más o la
xerrada a la Universitat Finis Terrae.

Aquella nit, en Lucho i jo ens reunírem en un restaurant elegant amb la
Fran i Antonio Orostol, convidats per aquest. Jo em sentia esgotat,
estava silenciós i una mica decebut pel fracàs de la xerrada al Centre
Català. Antonio Orostol, que seia al meu costat, també semblava cansat.
De tant en tant, dèiem alguna cosa sobre el menjar, també sobre el que
volia escriure més endavant. Vaig insistir, tal com havia fet a la
conferència, sobre el meu interès per la literatura de viatges. També
volia escriure sobre Valparaíso i més després d’haver-hi estat. Era una
ciutat singular, que en tan sols dos dies m’havia confirmat la meva
intuició abans d’anar-hi. Allí, a Valpo, com l’anomenen els seus
habitants, m’havia sentit serè, pletòric, mentre em deixava menar per la
curiositat i l’atzar als seus carrers costeruts. Conscientment, jo
evitava parlar de Santiago. Era una ciutat que em sobrepassava, que no
era capaç d’abastar (en Lucho m’havia explicat que gairebé la meitat de
la població xilena vivia a la capital) i que intuïa que podia ser dura,
però no volia ofendre els meus amfitrions, tots ells de Santiago. Algun
dia també, vaig explicar a l’Antonio, intentaria tornar a Xile i
perdre’m pel sud, per Chiloé i les altres illes. En realitat, vaig
dir-li, jo tenia la sensació que Xile era una gran illa llarga. Davant
nostre, la Fran i en Lucho participaven de la conversa entre l’Antonio i
jo, però aviat van interessar-se per altres temes. Xerraven i xerraven,
d’una forma ràpida, de vegades fins i tot torrencial. Irradiaven
joventut, energia, Dues generacions, dos moments a la vida, vaig dir-me.

Vam acabar el sopar aviat i la Fran i jo vàrem agafar un autobús per
tornar al centre. En baixar del vehicle, vaig refusar el seu oferiment
d’acompanyar-me fins a l’apartament de la Marcela. Fent broma, vaig
assegurar que jo tenia vocació d’explorador, tal com havia explicat al
estudiants de la Finis Terrae. Quan vaig quedar-me sol, vaig caminar
sense pressa per Lastarria. Ja a l’apartament, vaig estar una estona a
la sala, tafanejant els llibres de la meva amfitriona. Estava cansat
però no tenia son. A l’exterior, al carrer del Cafè Escondido, ja
tancat, el silenci era absolut. Sentia la quietud de la nit. L’endemà,
en Lucho em tenia preparat un passeig per Santiago. Jo intuïa que potser
li sabia greu que només veiés la seva ciutat com un caos circulatori,
gratacels i contaminació. Hi havia diferents ciutats dins de Santiago,
em deia i jo m’alegrava que fos així. També m’havia avisat que
preparaven un sopar de comiat per a mi al pis de la Fran, amb una
quinzena de persones. Em sentia afalagat però alhora m’inquietava, fins
i tot em desassossegava.

Passeig per Santiago
--------------------

L’endemà, em vaig aixecar ben d’hora i vaig esmorzar a La Manzana, una
granja-geladeria al carrer Lastarria. Un negoci net, modern, portat per
unes noies amables i que xerraven molt entre elles, com si s’ho
estiguessin passant bé juntes mentre treballaven. A part d’un matrimoni
de turistes brasilers, jo era l’únic client. Quan vaig acabar el meu
cafè amb llet i un tros de pastís de taronja, vaig tornar a l’apartament
de la Marcela per trobar-me amb en Lucho. Era el nostre darrer dia, tot
i que l’endemà encara ens veuríem al matí. Un dia per al passeig, doncs,
per descobrir altres cares de la capital i alhora acomiadar-me.

Caminant, vam arribar-nos fins al Parc Forestal, que vam travessar
tranquil·lament en direcció al Mapocho, el riu que creua la ciutat
baixant l’aigua des dels Andes. No hi havia gaire cabal, però per
l’alçada dels marges a cada banda de la llera vaig imaginar-me que quan
les neus de les muntanyes es fonien el nivell del riu podia pujar molt.
Al passeig que resseguia el riu, em vaig fixar en un vagabund que dormia
al costat d’un carretó, amb una bandera palestina que penjava al
capdamunt d’un pal. En Lucho em va comentar que la comunitat palestina
era molt important a la capital i que de fet, em pensava portar fins al
seu barri, Patronato. De totes formes, en Lucho dubtava que el vagabund
fos palestí, ja que els seus l’haurien acollit, no l’haurien deixat
abandonat. Vam coincidir en que justament això, que l’home fos un
vagabund xilè, encara feia més estrany que hagués posat una bandera
palestina ben visible en el seu carretó. Era un acte de militància
inusual.

De seguida vam arribar al bullici del Mercat Central. Al seu voltant,
parades i més parades al terra, de qualsevol manera, mentre que a
l’interior, l’aspecte no millorava molt però, tot i així, semblava ben
natural i equilibrat. Era un mercat ple de vida, amb gent atrafegada,
sense turistes fent fotografies. Sempre m’han agradat els mercats i jo
em trobava ben còmode seguint a en Lucho pel dèdal de parades, mentre
ell buscava ingredients per al sopar que faría al vespre a casa de Fran.

Quan vam deixar el mercat, vam creuar el riu, passant al barri
Patronato, uns quants carrers sense gaire atractiu, plens de botigues
ben diverses. En moltes d’elles, era ben visible la bandera palestina.
En Lucho em senyalà un home ben vestit, fins i tot elegant amb la seva
americana, fumant a la porta d’un negoci. N’era l’amo i vigilava els
seus empleats. Era el prototipus d’emigrant palestí d’Al Fatah, musulmà
o cristià, molt nacionalista, que feia anys que havia instal·lat a Xile
i havia prosperat, fins al punt que tenia un negoci i donava feina a
xilens. Coneixedor de la meva afinitat amb Israel, en Lucho va fer broma
amb la possibilitat de retratar-me al costat d’una bandera palestina.

Després de Patronato, seguint en aquella banda del Mapocho, vam arribar
al barri de Bellavista, un paisatge ampli, de cases benestants amb jardí
—unes quantes abandonades o molt malmeses—. En algunes, s’hi havien
instal·lat cafès i locals amb música per a l’oci nocturn dels joves. Era
gairebé el migdia quan vam seure a la terrassa d’un cafè. En Lucho i jo
vàrem parlar de la possibilitat d’escriure sobre Xile, i de fet també
sobre les persones que havia conegut, tal com m’havia preguntat Lorena
Amaro.

Acabat el descans al cafè, vam anar a buscar un autobús amb el qual
desplaçar-nos a una altra zona que en Lucho em volia ensenyar, primer el
barri Concha y Toro i després el barri Brasil. Durant el trajecte, em va
sorprendre que pugés a l’autobús un venedor de gelats i begudes que
oferia al passatge amb una veu forta i rutinària. El conductor del
vehicle no semblava contrariat de cap manera i vaig entendre que era un
fet habitual. Algunes noies que tornaven uniformades de l’institut van
comprar-li begudes i llaminadures.

En arribar a Concha y Toro, de seguida que vam deixar l’autobús i
caminàvem, em vaig adonar que aquell també era un altre Santiago, de
carrers amples i tranquils, mig endormiscats, amb cases que reflectien
l’esplendor dels bons anys de finals del segle XIX i principis del XX.
En aquella zona s’havien establert emigrants francesos i la seva
presència havia deixat una certa emprenta en l’arquitectura urbana. En
Lucho em va explicar que al barri havia viscut Vicente Huidrobo, que jo
havia llegit de jove.

Concha y Toro no tenia res a veure amb el caòtic i arabitzat Patronato,
purament comercial i més aviat lleig. Si el comparava amb Bellavista,
potser podria trobar alguna coincidència (les cases residencials,
vestigis de temps millors) però per la resta, també eren diferents.
Bellavista, de nit, esdevenia un lloc per a l’oci del jovent de la
ciutat i en canvi a Concha y Toro jo m’imaginava unes nits de silenci
gairebé absolut, només espatllat per algun televisor. Passejant-hi, em
va sorprendre el nom d’una placeta: Libertad de Prensa. Sense cotxes,
amb quatre estudiants petant-la sense pressa a l’ombra dels edificis que
havien resistit bé el pas del temps. Vicente Huidrobo havia estat allí
més d’una tarda, segur.

El nostre passeig ens va menar al barri adjacent, Brasil. Una
arquitectura també heretada de la classe alta, però on s’havien
intercalat edificis més senzills. El barri mostrava una certa
decadència, però m’agradaven els seus carrers amples, amb alguns negocis
una mica tronats, restaurants i cafès barats i residències encara amb
algun jardí. Finalment, vàrem entrar a un restaurant popular i ampli a
la plaça Brasil, pujant al pis superior, un menjador enorme, amb una
vintena o més de taules, de les quals només una estava ocupada.
Nosaltres vam seure al costat d’una finestra, des d’on podíem guaitar la
plaça, amb un cert aire tropical i deserta sota el sol abrusador del
migdia, mentre menjaven un àpat xilè de debò. Les cambreres ens
observaven, probablement preguntant-se què feia allí, tan lluny del
centre, un estranger en companyia d’un xilè. A poc a poc, la conversa
entre l’editor i jo va evolucionar del menjar a la vida que havíem
tingut. Vaig parlar dels meus fills, dels quadres i fotografies de la
meva dona, dels llibres que jo volia escriure, del meu interès per la
pintura, de la incertesa del moment polític al meu país, dels llocs on
m’agradaria viure.

Quan vam arriba al moment de la sobretaula, els clients de l’altra taula
havien marxat i l’editor i jo estàvem sols, espiats sense gaire dissimul
per les cambreres. Llavors, la conversa va fer un nou gir. En Lucho em
va preguntar per la meva afinitat amb el món jueu. Solidaritat i
admiració, vaig respondre. Solidaritat perquè em repugnava la persecució
criminal que havien patit els jueus al llarg dels segles alhora que
m’impressionava el seu esperit de supervivència. I admiració perquè em
sorprenia molt l’enorme quantitat d’intel·lectuals i creadors que havien
aportat a la Humanitat. Per a mi, entre altres valors, representaven la
intel·ligència i el cosmopolitisme i, de fet, considerava que no es
podia entendre Europa sense la cultura jueva, que brillava enmig de la
foscor, l’odi i la bàrbarie. En el fons, era un món misteriós i això
m’atreia.

Sempre havia pensat així? va voler saber l’editor. Vaig respondre-li
somrient que sí, però vaig revelar-li que, sent molt jove, hi havia
hagut un moment singular, que m’havia afirmat en la meva manera de
sentir: la lectura del conte *El despertar*, de l’escriptor Isaak Bábel.
En poques pàgines i amb el seu estil precís, net, però alhora ple de
melangia, l’autor descrivia un episodi de la vida dels nens hebreus a la
ciutat portuària d’Odessa, a principis del segle XX. La seva lectura
havia estat epifànica per a mi, el veritable orígen de la meva
aproximació i afinitat.

Un conte, una petita peça literària podia tenir un efecte extraordinari
en una persona, vaig afirmar i l’editor va estar-ne d’acord, alhora que
va observar que jo tenia llibres amb personatges jueus i altres que no.
Vaig explicar-li que escrivia d’acord amb les meves percepcions i
inquietuds i que, afortunadament, no em sentia obligat a res i perquè
hagués utilitzat aquella mena de personatges no havien d’estar sempre
presents en les meves ficcions. De fet, vaig aclarir-li que els meus
personatges jueus —els primers dels quals justament apareixien a
*Nocturn de Portbou*— vivien enmig de no creients, de *gentils*, i no
pas en universos tancats. M’interessava el contrast, la complexitat i la
idea de l’altre, més que no pas els sistemes hermètics. Per aquesta raó,
precisament, no suportava els jueus ultraortodoxes, als quals
considerava reaccionaris i mesquins.

Ja al carrer, vam passejar una mica pel barri. Havia de tornar a Xile,
vam convenir. Sense dir-li-ho, vaig fantasejar amb la idea de viure un
temps a Valparaíso. En realitat, jo sentia sovint la necessitat de viure
als llocs on m’havia trobat bé —Amsterdam, Berlín, Porto, Madeira,
Normandia—. Xerrant, vaig explicar al Lucho el meu anhel: que algun dia
podria canviar de vida, deixar la meva feina de subsistència i ser només
un escriptor. Era difícil, sinó impossible, prou que ho sabia, vaig
reconèixer. La immensa majoria d’escriptors duien la mateixa existència
dual que jo. Professors, periodistes, qualsevol feina a l’administració
o on fos i del que fos, per mantenir les famílies, un mínim de dignitat
personal i suficiència econòmica i robar hores d’on podien per fer
literatura. Esclar que hi havia alguns que havien arribat a l’anomenat
estadi «professional», però jo no volia acceptar encàrrecs ni adaptar-me
al gust popular. Ser «professional», molt sovint, era escriure al dictat
d’altres. Ben bé, —amb excepcions, esclar— ja no eren escriptors, sinó
escrivents assalariats.

A mitja tarda, vàrem tornar al centre de la ciutat, acomiadant-nos fins
al vespre. Vaig aprofitar les hores que em quedaven abans del sopar,
primer per passejar pel Cerro Santa Lucia, comprovant que el negre
francès ja no hi era al banc del parc. On podia haver anat, perdut i sol
com semblava? Després, vaig deixar Lastarria, dirigint-me als carrers
adjacents en una zona comercial d’edificis alts, botigues i un moviment
incessant. No m’agradava gens el que veia, tan diferent de Bellavista,
Concha y Toro o Brasil, però jo buscava uns bombons amb que obsequiar la
Marcela i la Fran i aquell era el lloc adient. Quan ho vaig aconseguir,
vaig dirigir-me al domicili de la Fran, a l’altre costat de l’avinguda
Libertador General Bernardo O’Higgins, al carrer Portugal, en el qual
destacaven uns gratacels de tipus popular. Em va costar trobar l’adreça
que buscava però finalment vaig localitzar-la i vaig pujar en ascensor
fins al pis vintè de l’edifici.

A l’apartament, ja hi eren la Fran, la Marcela i en Lucho, fent els
preparatius del sopar. La casa de Fran era completament diferent a la de
Marcela, com una mena de talaia sobre la ciutat, amb uns grans
finestrals a través dels quals veia una gernació de gratacels i la
serralada dels Andes al fons. A fora, l’aire tenia un aspecte una mica
espectral, entre la contaminació i la vermellor del capvespre. Vaig
distreure’m mirant les fotografies de les parets mentre prenia una copa
de vi. En Lucho feinejava a la cuina preparant una paella per a quinze
persones mentre la Fran i la Marcela enllestien detalls del sopar. A poc
a poc, van anar apareixent els altres invitats, alguns dels quals ja
coneixia com Ana Cruz i el seu home, Miguel Ruiz, la professora Paz
López, o Daniel Matus Leal, un poeta xilè amic d’en Lucho que parlava
català perquè havia estudiat a Barcelona i que ara vivia a Nova York.

Em va cridar especialment l’atenció un home alt i prim, de posat
pensaròs, anomenat Diego. També era professor (en realitat, amb excepció
de l’editor, en Daniel i jo, tothom era professor en aquella festa).
Estava molt intrigat per la situació política a Catalunya. Vaig
explicar-li la meva visió i l’home va convenir en la justícia del dret a
l’autodeterminació. Parlant amb ell, vaig tenir la impressió que repetia
la conversa de la nit abans amb el professor d’Història. Dos professors
d’universitat llationamericans encuriosits per un moviment
independentista que s’havia posat en marxa a milers de quilòmetres, en
un racó del sud d’Europa. Mentre sopàvem a peu dret o seient de forma
informal als sofàs i cadires, en Diego em va demanar que parlés una mica
en català amb en Daniel. Ho vàrem fer i en Diego va exclamar-se: «*Que
bello suena, pero no entiendo nada!*». Vaig somriure. Jo també em sentia
incapaç de seguir-los quan engegaven a parlar xilè.

Durant el sopar, va aparèixer Antonio Ostornol. Venia per acomiadar-se,
alhora que em portava el seu primer llibre, una novel·la titulada *Los
recodos del silencio*. Vaig agrair-li el gest. Jo havia relativitzat
durant la conferència a la universitat la qualitat o importància de les
primeres obres i, tot i així, ell creia en aquell llibre, continuava
estimant-lo. Va explicar-me la seva gestació, la duresa i la por dels
anys de la Dictadura de Pinochet, quan era membre del Partit Comunista i
s’havia trobat en perill. En un moment determinat, s’havia autoprotegit,
no físicament sinó mentalment, a través de l’escriptura i el resultat
era la novel·la que m’havia vingut a portar. Després de fer-me
l’obsequi, Antonio Ostornol no s’estigué gaire estona a la festa. En
acomiadar-nos, vaig tenir la sensació que potser no el veuria més i això
em va provocar una certa estranyesa.

Quan ja començava a desitjar anar-me’n, vaig descobrir que els xilens es
posaven a cantar cançons de tipus lleuger. En Daniel Matus Leal reia
veient la meva perplexitat, mentre em deia que ells eren «de Mocedades
cap a avall». El moment apoteòsic va ser quan van engegar tots a cantar
un tema de Chayane. Jo estava cada vegada més sorprès, però també em
divertia l’escena. Els meus amfitrions reien, mentre s’exclamaven:
«Quina imatge te’n duràs dels intel·lectuals xilens!». També em xocava
la naturalitat amb que s’autodefinien com a intel·lectuals, ja que al
meu país això hauria potser resultat pedant. Fent-ho ells, a mi no m’ho
semblaven pas. Ho eren i m’agradava, de la mateixa manera que em
divertia que fossin capaços d’esgargamellar-se cantant temes musicals
que jo mai no cantaria, ni en públic ni en privat.

Cap a la mitjanit, vaig acomiadar-me de tothom i vaig marxar. En el
silenci de l’apartament de la Marcela, durant una estona vaig pensar en
el que havia viscut aquells dies. Havia conegut una illa anomenada Xile,
si més no una part. Encara era allí i sentia ja els primers senyals de
la nostàlgia d’aquell món oceànic i telúric. Vaig agafar un llibre que
Marcela m’havia regalat, traduït per ella del francès: *Conversaciones
sobre todas las cosas*, de Charles de Saint-Évremond, un autor del segle
XVII. Petits textos fragmentaris, senzills, de lectura agradable,
dissertacions en to menor.

Aviat, però, vaig deixar el llibre i de sobte, em vaig trobar
imaginant-me una història per al negre suposadament francès, aquell home
que m’havia semblat un nàufrag i que havia intentat que jo li fes cas
amb el seu *Monsieur, ça va bien?* Hauria tornat al seu banc, com qui
torna a un lloc segur, o s’hauria perdut per la nit de la capital? D’on
venia, era francès de debò? Vaig comenjar a elaborar la seva ficció.
Necessitava un nom i un orígen: Jean Mirbeau, nascut al 1970 a un
departament d’ultramar francès a l’oceà Índic, l’illa de la Reunión.
Mestre d’escola a Saint-Denis, la capital. Viu sol a una casa
tranquil·la, enmig d’un paisatge tropical. Per anar a l’escola on
ensenya fa servir una motocicleta que de vegades el deixa penjat. No
s’ha casat mai. És homosexual i ha tingut alguns amics, però ho ha
d’amagar. Té un altre secret, molt més dur: la mort del seu germà, sent
encara un nen, ofegat mentre nedava en una platja perillosa pels seus
corrents. Jean Mirbeau, un dia s’adona que l’illa l’està asfixiant i
decideix marxar. Primer a París, com bon francès d’ultramar. La vida és
incerta allí, massa precària per al mestre d’escola, que acaba fent de
cuiner d’un restaurant crioll als suburbis. Després de París, marxa a
Normandia i viu un temps en petits pobles, guanyant-se la vida
contractat per pagesos, fins que recala al port de Le Havre, on
s’embarca com a mariner en un vaixell mercant que el durà a un port de
l’Hemisferi Sud —uruguaià o argentí–. Després, creua l’Argentina i els
Andes en autobús fins a Santiago. Algú li va fer un extravagant
oferiment de feina? Podria ser una raó, però sobretot hi va perquè no
pot quedar-se quiet enlloc, perquè necessita moure’s, anar-se’n sempre.
Fuig de la seva illa, d’ell mateix. I de sobte, acaba voltant per
Lastarria, fent vida al Cerro de Santa Lucia, només un alto, potser uns
dies, abans no decideixi reprendre el seu vagabundeig.

Podia ser la història del Jean Mirbeu, sí, vaig dir-me, a l’apartamemt
de la Marcela, mentre contemplava pel finestral el silenciós carrer i el
cafè Escondido, tancat. Fins i tot, Jean Mirbeu podia haver arribat a
parlar amb la Marcela, en francès. Era del tot versemblant que
s’haguessin vist en algun moment al carrer. Jean Mirbeu podia haver-se
dirigit a la Marcela i aquesta, a diferència de mi, no l’hauria ignorat.
Fins i tot, potser l’hauria invitat a un cafè, intrigada per la
presència d’un mestre d’escola de Reunión a pocs metres de casa seva.
L’atzar, una senzilla cruïlla de camins personals? Un cafè, dos, després
res. I Jean Mirbeau hauria tornat a la seva solitud. Pensant-hi, vaig
dir-me que podia sortir de l’apartament i anar a veure si trobava aquell
home. Després de dubtar-hi, ho vaig fer.

El negre no hi era, esclar. No hi havia ningú ni al seu banc ni pels
voltants. només uns gossos que dormien sobre la gespa. Un d’ells em
devia sentir, perquè va alçar el cap i va observar-me durant una estona,
fins que va desinteressar-se. Allí mateix, a l’enorme avinguda
Libertador General Bernardo O’Higgins, en aquella hora de la nit gairebé
no hi havia circulació, però una patrulla dels Carabiners va afluixar
una mica la marxa en passar a la meva alçada, sense aturar-se. Vaig
suposar que Jean Mirbeau, havia començat a caminar, més enllà de
l’avinguda, hores i hores, potser en línia recta, fins a l’extrarradi, o
potser donant voltes o desviant-se, fins a algun dels barris que jo
coneixia, Bellavista, o millor Brasil, i hauria llogat una habitació en
una pensió per a un dia o dos, abans de marxar.

No pot quedar-se a Santiago, s’hi sent perdut, com un nàufrag. Necessita
un altre paisatge. A on aniria, en la meva ficció? Per més que
m’esforçava, no podia imaginar-m’ho. Només el veia, impecablement
vestit, amb la seva bossa, en una habitació llogada en una ciutat de
blancs que parlaven una llengua en la qual ell amb prou feines sabia dir
quatre coses. No aconsegueix dormir, està assegut a l’única cadira de
l’habitació i guaita per la finestra. La seva illa és lluny, el seu
germà és mort, de vegades creu ell que també ho està.

Plantat a una vorera de l’avinguda, vaig desitjar sort a Jean Mirbeu o
com es digués el negre francès amb qui jo no m’havia atrevit a parlar i
vaig tornar a l’apartament. Em va costar adormir-me i quan ho vaig fer,
vaig somiar amb l’home i amb la Marcela. Parlaven de l’illa Reunión i
també d’un filòsof, però jo no entenia el nom.

L’endemà, en Lucho, la Marcela i la Fran vingueren a dir-me adéu en
*petit comité* al Manzana, on jo els esperava. El matí era lluminós,
fresc. Ells parlaven, em tenien compte en la seva conversa, un europeu a
qui havien acollit, però a poc a poc reprenien la seva quotidianitat,
les seves veus hi eren però vaig imaginar que ja començava la inevitable
separació, la distància, sobretot amb la Fran i la Marcela –elles
continuarien amb la vida americana, o millor dit, xilena, les classes
amb els seus alumnes, les trobades en l’apartament d’una o de l’altra–.
En algun moment, vaig pensar també en Antonio Ostornol, en el seu
cansament de la nit abans, però que tot i així havia vingut al sopar al
pis de la Fran per dir-me adéu i obsequiar-me un exemplar del seu primer
llibre, i en la resta d’intel·lectuals xilens cantant Chayane.
Mentrestant, en Lucho, la Marcela i la Fran continuaven xerrant. I vaig
recordar la nit en que jo havia arribat, en el sopar a l’apartament de
la Marcela després d’haver volat sobre l’Atlàntic i el Brasil,
Madredeus, la dificultat d’entendre’ls parlant en xilè i el silenci del
carrer on hi havia el Cafè Escondido. Vaig estar a punt d’esmentar al
negre francès, que es deia Jean Mirbau, o no, que jo imaginava reclós en
una pensió, esperant reprendre el seu viatge. No vaig dir-los res, però.
Era el moment de tornar al meu món, se m’acabava el temps. Poc després
m’acomiada i sortia a Lastarria. La llum del matí era perfecta, al
carrer fluïa la vida.

![Santiago de Xile, fotografia de Claudio Marín](../Images/8_vista_de_santiago_desde_el_cerro_santa_lucia.jpg "Santiago de Xile, fotografia de Claudio Marín")

![Cerro Alegre, Valparaíso](../Images/9_cerro_alegre.png "Cerro Alegre, Valparaíso")

![Ascensor Reina Victoria, Valparaíso](../Images/10_ascensor_reina_victoria.png "Ascensor Reina Victoria, Valparaíso")

![Presentació de la novel·la Nocturn de Portbou a la llibreria Lea Más, al
Centre Cultural GAM, Santiago de Xile, amb Marcela Rivera Huntiel i Luís
López-Aliaga, , fotografia de Claudio Marín](../Images/11_presentacion_de_nocturno_de_portbou_libreria_lea_mas.png "Presentació de la novel·la Nocturn de Portbou a la llibreria Lea Más, al
Centre Cultural GAM, Santiago de Xile, amb Marcela Rivera Huntiel i Luís
López-Aliaga, , fotografia de Claudio Marín")

![Amb “l’historiador” i Antonio Ostornol](../Images/12_jaume_antonio_i_el_historiador.png "Amb “l’historiador” i Antonio Ostornol")

![El barri de Lastarria, Santiago de Xile. Fotografia de Claudio Marín](../Images/13_barrio_lastarria_dos.png "El barri de Lastarria, Santiago de Xile. Fotografia de Claudio Marín")



![El Cafè Escondido, Lastarria, Santiago de Xile, fotografia de Claudio
Marín](../Images/14_cafe_escondido.png "El Cafè Escondido, Lastarria, Santiago de Xile, fotografia de Claudio
Marín")

