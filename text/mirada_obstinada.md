# Jaume Benavente o la mirada obstinada


Si preguntem què és l’edició a diferents editors, obtindrem segurament
tantes respostes com persones haguem preguntat. Probablement podrem
agrupar en diferents tipologies les respostes donades. Això no obstant,
si no hi ha passió, passió de veritat, l’edició se’n ressentirà,
esdevindrà freda, insípida, innòcua.

Si preguntem què és la literatura a diferents escriptors, obtindrem
també tantes respostes com escriptors interrogats. Probablement també
podrem establir categories segons les tipologies diverses que haurem
obtingut. Però sense passió, serà una literatura innòcua, insípida,
plana. Irrellevant.

Així, tot es redueix a la passió? Rotundament no. Però és un element
necessari tot i que no suficient.

Vaig conèixer en Jaume a començaments del 2002. De fet, vaig conèixer en
Jaume home, aleshores. En Jaume autor ja el coneixia des del seu primer
llibre, *El factor climàtic*, que em va semblar un llibre auroral. Eren
dos punts, l’un posat just a sobre de l’altre: l’avís del que vindrà. Em
va semblar un llibre meritori, ben construït, que reflectia ofici i que,
sobretot, prefigurava un futur a seguir, interessant. Faltava veure si
la seva carrera tindria continuïtat i, sobretot, si no perdia el nord a
causa de factors externs, podríem dir-ne també climàtics, si voleu.

Quan ens vam conèixer personalment, deia, jo l’havia llegit i ell havia
fet el mateix amb la meva primera novel·la. Per tant, ens sabíem els
posicionaments literaris, que em semblen molt propers, abans d’encaixar
les mans. Per a mi la literatura és una forma de coneixement: d’un
mateix, del món que l’envolta, i de les relacions que s’estableixen
entre ambdós. I això generant preguntes, més que no pas donant
respostes. Interpel·lant el lector (i a un mateix).

L’obra d’en Jaume que ha vingut després ha confirmat les expectatives.
La seva és una obra sòlida, personal, a frec de la gran literatura:
aquella que demana la complicitat del lector per destrenar allò que
l’autor ha ordit ben conscientment. Una literatura feta a partir d’uns
tics molt personals però que s’aguanta en una arquitectura on els
personatges, les atmosferes, els climes, són la peça clau. On no hi ha
espai per a la facilitat, l’autocomplaença, la falsedat del cartró
pedra. On allò esbossat esdevé més important, a voltes, que el que tenim
al davant.

Fa poc en Jaume em comentava que tenia la impressió que els lectors els
havia d’anar guanyant d’un en un. I jo pensava, en sentir-lo, que al
capdavall d’un en un cal seduir els lectors de la gran literatura, la
que vol perdurar (si no en el temps, com a mínim al cor, a la ment,
d’aquests lectors). Malament rai la literatura que no guanya els lectors
d’un en un! Per a mi, és un procés de seducció: on allò mental
(intel·lectual) és el factor més important, per davant del sensitiu, el
visual... quina literatura de pes voldria guanyar els lectors a
dotzenes, a centenars, a carretades? I això no vol pas dir que no
desitgem molts lectors, com més millor, perquè al capdavall també
escrivim per ser llegits!

Això ens porta, directament, al fet que la literatura o, si voleu,
l’escriptura i l’edició també són un negoci. Ningú pot ignorar que és
necessari rendibilitzar qualsevol empresa perquè tingui continuïtat. En
el cas de l’edició, molt clarament, si no assoleixes un mínim de vendes
l’activitat s’estronca. En el cas de l’escriptura, hom pot escriure
sense treure’n benefici pecuniari, però difícilment acabarà trobant qui
editi els seus llibres, cosa ja prou complicada per ella mateixa.

I l’edició? Personalment, i ja em perdonareu, penso que conté una part
d’ofici i una bona dosi de generositat: la de donar veu a la feina dels
altres i lluitar per fer-la visible, per posar-la en valor.

La Temerària és un projecte jove de dues persones amb passió per editar
bona literatura en català. I volem fer-ho cobrint dos fronts: donant veu
a autors amb una obra sòlida, tant si ja són coneguts com si no; i, en
segon lloc, recuperant per al mercat català llibres desapareguts que o
bé cap cultura es pot permetre no tenir disponibles o bé que necessiten
una altra oportunitat. Tal és el cas de *Nocturn de Portbou*. Llibre
editat el 2003 per un segell molt fort que, a pesar d’això, no va rebre
el tracte que nosaltres considerem que mereix ni per part dels lectors,
dels llibreters, dels mitjans... i segurament tampoc per part del seu
primer editor. Nosaltres estem convençuts de la vàlua literària del
llibre i del seu autor i és per això que la nostra aposta ha estat jugar
molt fort (a la nostra petita escala) en la defensa del llibre davant
tothom. I la resposta, a pesar de conquerir els lectors d’un en un, no
s’ha fet esperar: ressò en alguns mitjans (els que no han considerat que
el llibre era una mera reedició), dels llibreters, dels quals hem rebut
un tracte exquisit i, sobretot, dels lectors. D’un en un, sí, però de
vegades agrupats ens els diversos clubs de lectura amb què ja compta el
*Nocturn*, que no han estat pocs. Si hem ajudat en la difusió del llibre
i de l’autor, ens donem per ben pagats en aquesta nostra apassionada
feina.

I compartim amb en Jaume l’alegria de veure el llibre reeditat alhora
que traduït al castellà... de moment. Ben aviat, qui sap?, potser podrem
llegir *Nocturn de Portbou* en altres llengües europees.

En tot cas, i ja per acabar, dir que en Jaume, com es desprèn del que he
dit, és un autor conseqüent. I, com a tal, lluitador. Per caràcter,
perquè la realitat és tossuda, i dura, no resta exempt de sacrificis i
de moments de desànim: allò que en diem el mercat funciona amb uns
paràmetres altres que no s’adiuen gens a una obra compacta, seriosa,
meditada, que no dóna el braç a tòrcer. Seguir els principis propis ho
té, això. Potser sembla un preu alt, però alguns continuem,
obstinadament, encaparrats a seguir les directrius que ens autoimposem
per bastir una obra d’aquestes característiques.

>> Àlvar Masllorens
